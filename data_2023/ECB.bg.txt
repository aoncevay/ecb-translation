През 2023 г. ЕЦБ затвърди напредъка в борбата си срещу инфлацията в еврозоната. В началото на годината общата инфлация все още беше близо до безпрецедентно високите си стойности. Макар да отслабваха, неблагоприятните последици от предишни шокове по линия на търсенето и предлагането все още тласкаха цените нагоре. Две основни тенденции обаче подготвиха условията за рязък спад на инфлацията в течение на годината.
Първо, ефектите от предишни шокове започнаха да отшумяват. Енергийните цени, които отбелязаха стръмно покачване вследствие на необоснованата война на Русия срещу Украйна, спаднаха рязко, а затрудненията в световните вериги на доставка продължиха да отзвучават. По-специално, на поевтиняването на енергоносителите се дължеше половината от спада на инфлацията през 2023 г. Второ, ЕЦБ продължи да затяга паричната политика и това допринесе за по-нататъшно намаляване на инфлацията чрез отслабване на търсенето. Общо от януари до септември повишихме лихвените проценти с още 200 базисни точки.
При това в решенията за лихвените проценти продължихме да следваме основан на данните подход с оглед на крайно несигурните условия. За да калибрираме точно в каква степен трябваше да бъдат повишени лихвените проценти, въведохме три критерия: перспективата за инфлацията, динамиката на базисната инфлация и силата на предавателния механизъм на паричната политика. През септември отбелязахме подобряване на перспективата за инфлацията и ефективно предаване на паричната политика. Базисната инфлация обаче остана висока, а натискът по линия на вътрешните цени – силен.
Въз основа на това преценихме, че основните лихвени проценти на ЕЦБ са достигнали равнище, което, ако бъде поддържано достатъчно дълго, ще допринесе съществено за своевременното връщане на инфлацията към целевото ѝ ниво. Същевременно обещахме да ги поддържаме на това равнище толкова дълго, колкото е необходимо, следвайки все така опиращ се на данните подход въз основа на същите критерии при определянето на целесъобразното равнище и продължителността на рестриктивната политика.
Успоредно с това напреднахме в нормализирането на баланса на Евросистемата, за да остане той в съответствие с цялостната ни позиция. През 2023 г. балансовото число намаля с над 1 трлн. евро, като голяма част от този спад се дължеше на настъпването на падежи и на предсрочни погасявания при целевите операции по дългосрочно рефинансиране. Освен това през годината приключихме реинвестирането по програмата за закупуване на активи. Също така през декември обявихме, че постепенно ще преустановим реинвестирането по програмата за закупуване на активи в условията на извънредна ситуация, причинена от пандемия.
Докато затвърждавахме напредъка си в борбата с инфлацията, усъвършенствахме работата си по отчитане на свързаните с климата рискове в рамките на нашите задачи. През март публикувахме първите финансови оповестявания на свързани с климата вложèния на Евросистемата в ценни книжа на корпоративния сектор. Въглеродоемкостта на реинвестициите ни в активи на корпоративния сектор намаля с около две трети през 12-те месеца от октомври 2022 г., когато започнахме да ги ориентираме към емитенти с по-добри резултати от гледна точка на климата.
През 2023 г. отбелязахме значителен напредък в още една ключова за работата ни област – плащанията. През март влезе в действие новата ни система за големи плащания T2. Тя допринася за хармонизирането и ефикасността на европейските финансови пазари, въвеждайки нова система за брутен сетълмент в реално време, заменяща системата ТАРГЕТ2, която функционираше от 2007 г., и оптимизира управлението на ликвидността на централните банки.
Също така стартирахме подготвителния етап от проекта за цифрово евро. Той започна през ноември след ползотворен двегодишен проучвателен етап и с него ще бъдат поставени основите за потенциалното емитиране на цифрово евро. Цифровото евро може да допълни парите в брой, но не и да ги замести. Те все така са най-често използваното от гражданите на еврозоната платежно средство. Категорично мнозинство от гражданите смятат, че е важно да разполагат с възможността да плащат по този начин.
Отчасти това е причината ЕЦБ да подготвя нова серия евробанкноти – най-осезаемият, най-видимият символ на европейското единство. Управителният съвет избра за новата серия две потенциални теми – „Европейската култура“ и „Реки и птици“ – въз основа на резултатите от две проучвания на общественото мнение, проведени през лятото на 2023 г. В бъдещ момент европейските граждани ще имат възможност да изкажат предпочитанията си по подбрани възможни проекти, като ЕЦБ предвижда да вземе решение за окончателния дизайн през 2026 г.
В годината, в която отбелязахме 25-годишнината на ЕЦБ, приветствахме присъединяването на Хърватия към еврозоната. С въвеждането на еврото в Хърватия през януари броят на държавите в еврозоната достигна 20 – почти два пъти повече, отколкото при първоначалното въвеждане на единната парична единица. Разширяването на еврозоната свидетелства, че нашият паричен съюз запазва своята привлекателност в един все по-непредсказуем свят. През 2003 г. подкрепата на гражданите за еврото остана близо до най-високите си нива.
Всичко това нямаше как да бъде постигнато без усиления труд на служителите на ЕЦБ и тяхната всеотдайност към мисията ни – да поддържаме ценова стабилност за гражданите на еврозоната. За мен е чест да ръководя тях и тази институция.
Равнището на безработица в еврозоната възлезе средно на 6,5% през 2023 г., спадайки от 6,6% през януари до 6,5% през март, и като цяло остана стабилно до края на годината.
Общата инфлация в еврозоната за декември 2023 г. беше 2,9%, т.е. бележи спад спрямо 9,2% през декември 2022 г. При всички компоненти се наблюдава чувствително забавяне.
ЕЦБ повиши основните си лихвени проценти с още 200 базисни точки през 2023 г., като лихвеният процент по депозитното улеснение достигна 4%. Затягането на паричната политика се предаваше бързо върху икономиката.
Съотношението на базовия собствен капитал от първи ред на банките в еврозоната възлезе на 15,6% през третото тримесечие. То се доближи до най-високото си равнище от въвеждането на европейския банков надзор и отразяваше по-високата рентабилност и намаляването на риска в портфейлите на банките.
60% от гражданите на еврозоната считат, че възможността да извършват плащания в брой е важна. Същевременно малко над половината от потребителите в еврозоната предпочитат да плащат с карта или чрез други методи за електронно плащане.
Като част от разширения си план за действие, свързан с климатичните промени, ЕЦБ публикува три нови групи статистически показатели: за устойчивите финанси, въглеродните емисии и физическите рискове.
През 2023 г. ЕЦБ чества 25-ата си годишнина с посланието „Цената на единството“, което даде възможност на ЕЦБ да подчертае успеха на единната валута и ползите от нея за гражданите на Европа.
През 12-те месеца, последвали старта през октомври 2022 г. на пренасочването на реинвестициите, въглеродоемкостта им намаля с над 65%.
1 Инфлацията рязко намалява, тъй като ефектът от затягането на паричната политика на ЕЦБ продължава силно да се предава върху икономиката
Световната икономика постигна по-добри от първоначално очакваните резултати през 2023 г., като продължи да нараства с умерени темпове. Икономическата експанзия се дължеше главно на растежа в икономиките с възникващи пазари и САЩ, докато повечето други развити икономики бяха по-силно засегнати от затягането на условията за финансиране и сериозната геополитическа несигурност. Глобалната инфлация се забави значително, тъй като цените на енергоносителите намаляха, въпреки че натискът от страна на базисните цени остана висок. В ефективно номинално изражение еврото засили позициите си спрямо щатския долар.
1.1 Световната икономическа активност се засилваше с умерени темпове, тъй като общата инфлация се забави
Световният икономически растеж беше умерен на фона на затягането на паричната политика и голямата несигурност
Източници: ЕЦБ, изчисления на експерти на ЕЦБ и макроикономически прогнози на експертите на ЕЦБ, март 2024 г.Забележки: „Световният БВП“ не включва еврозоната. Средната допандемична стойност е за периода 2012–2019 г. Стойностите за 2023 г. представляват оценки въз основа на наличните данни и на макроикономическите прогнози на експертите на ЕЦБ от март 2023 г.
Инерцията на световната търговия отслабна поради нормализирането на потребителските стереотипи след пандемията
Световната търговия беше вяла през 2023 г., тъй като растежът на вноса се забави до 1,2%, което е значително под темпа на растеж от 5,5% през предходната година и средно 3,1% преди пандемията.[3] Забавянето отразяваше три основни тенденции. Първо, световното търсене отново се ориентира от стоки към услуги, тъй като свързаните с пандемията ограничения бяха напълно премахнати. Второ, нарасна делът на потреблението във вътрешното търсене, което като правило е по-малко импортоемко отколкото инвестициите. И накрая, по-голям принос за глобалната активност през 2023 г. имаха икономиките с нововъзникващи пазари, в които промените в икономическата активност през 2023 г. оказват по-слабо влияние върху търговията. Въпреки по-големите търговски ограничения и резултатите от бизнес проучванията, които сочат евентуално преразпределение по веригата на създаване на стойността, данните за фрагментиране на съвкупните търговски потоци засега остават ограничени.
В резултат на по-ниските енергийни цени през 2023 г. общата годишна инфлация, измерена чрез индекса на потребителските цени (ИПЦ) в държавите – членки на ОИСР, без Турция, се понижи спрямо наблюдаваните високи равнища. Тя спадна до 3,9% през декември, а за цялата 2023 г. възлезе на 5,3% спрямо 7,3% през 2022 г. (графика 1.2, панел „a“). Инфлацията, без енергията и храните, също се понижи, но в много по-малка степен, което показва, че натискът върху базисните цени остава значителен и широкообхватен. Това се наблюдаваше особено отчетливо в развитите икономики, където затягането на пазарите на труда стимулираше високите темпове на нарастване на заплатите, което доведе до по-трайна инфлация при цените услугите (графика 1.2, панел „б“).
Източници: Национални източници чрез Haver Analytics, ОИСР и изчисления на експерти на ЕЦБ.Забележки: ЕЗ: еврозона. Инфлацията в ОИСР не включва Турция и се изчислява въз основа на националните ИПЦ и годишните тегла на разходите за крайно потребление, изразени по паритета на покупателната способност. Базисна инфлация, без енергията и храните. Последните данни са за декември 2023 г.
Цените на енергоносителите намаляха, тъй като слабото търсене компенсираше ограниченото предлагане
В ефективно номинално изражение еврото засили позициите си и спрямо щатския долар
Основните рискове пред перспективите за световния икономически растеж в края на 2023 г. се свързваха с по-нататъшното ескалиране на геополитическото напрежение, по-голямото забавяне на китайската икономика и по-продължителния инфлационен натиск, който би изисквал по-силно рестриктивна от очакваното парична политика. Реализирането на подобни рискове би довело до отслабване на глобалната икономическа активност. Освен това световните пазари на борсови стоки остават силно чувствителни към рискове по линия на доставките, което от своя страна може да засили инфлацията и да се отрази неблагоприятно върху растежа на световната икономика през следващата година.
Растежът в еврозоната се забави, тъй като ефектът от по-високите лихвени проценти се разшири
Източници: Евростат и изчисления на ЕЦБ.Забележки: Търговията на дребно е представена в реално изражение. За производството на услуги последните наблюдения са за декември 2023 г., а за останалите – за януари 2024 г.
Като цяло инвестициите в строителството продължиха да намаляват през 2023 г. Това се дължеше главно на намалението на инвестициите в жилищното строителство поради високите строителни разходи, продължаващото повишаване на лихвените проценти по ипотечните кредити и затягането на условията за банково кредитиране, което затрудни достъпа на домакинствата до финансиране и ограничи търсенето на жилищни имоти. Други сфери на строителството, като гражданското например, останаха по-стабилни, подпомогнати от публични инфраструктурни инвестиции. В края на 2023 г. инвестициите в строителството бяха с около 2,1% над допандемичното си равнище, като през 2023 г. намаляха общо с 0,6%.
Източници: Евростат и изчисления на ЕЦБ.Забележка: Последните наблюдения са за януари 2024 г. относно равнището на безработица и за четвъртото тримесечие на 2023 г. относно заетостта и отработените часове.
Съотношението на бюджетния дефицит в еврозоната намаля, тъй като правителствата започнаха постепенно да преустановяват дискреционните мерки за подкрепа
Съотношението на дефицита на сектор „държавно управление“ в еврозоната продължи да намалява през 2023 г., следвайки появилата се в разгара на пандемията тенденция (графика 1.6).[5] Постепенното затягане на фискалната политика се отрази и върху фискалната позиция, при която умереното затягане продължи през 2023 г. за трета поредна година.[6] Досега обаче едва малко над една трета от наблюдаваното през 2020 г. разхлабване беше компенсирано (графика 1.6). Това означава, че циклично изгладеното бюджетно салдо остава доста под допандемичното си равнище поради продължителните мерки, приети в контекста на пандемията през 2020 г., и енергийната подкрепа, предоставяна от 2022 г. нататък.
Източници: Макроикономически прогнози на експерти на Евросистемата за еврозоната, декември 2023 г. и изчисления на ЕЦБ.Забележка: От 2021 г. измерената фискална позиция е коригирана в приходната част чрез нетиране на безвъзмездните средства от Механизма за възстановяване и устойчивост по линия на NGEU, като тези приходи не оказват влияние за затягането на макроикономическата политика.
Целесъобразно би било затягането на фискалната позиция да продължи
Разбивка на фискалната позиция и дискреционните мерки на еврозоната
Източници: Макроикономически прогнози на експерти на Евросистемата за еврозоната, декември 2023 г. и изчисления на ЕЦБ.Забележки: От 2021 г. измерената фискална позиция е коригирана в приходната част чрез нетиране на безвъзмездните средства от Механизма за възстановяване и устойчивост по линия на NGEU, като тези приходи не оказват влияние за затягането на макроикономическата политика. „Други мерки“ се отнася главно до мерките, приети по време на пандемията и последващото им оттегляне.
Допълнително затягане на фискалната позиция също изглежда целесъобразно от гледна точка на паричната политика. Тъй като енергийната криза в общи линии отзвучава, правителствата трябва да продължат да оттеглят свързаните с нея мерки за подкрепа, което е особено важно, за да се предотврати засилването на средносрочния инфлационен натиск. В противен случай това би изисквало по-строга парична политика. Освен да оттеглят свързаните с пандемията и с енергетиката мерки правителствата следва в по-общ план да постигнат напредък към по-стабилни фискални позиции, за да гарантират устойчива тенденция при публичните финанси.
ЕС се нуждае от стабилна и надеждна рамка за координиране на икономическата и фискалната политика
Надеждната рамка на ЕС за координиране и надзор върху икономическата и фискалната политика продължава да бъде от решаващо значение. След широко обсъждане през 2023 г. Съветът на Европейския съюз се споразумя за реформа на рамката на ЕС за икономическо управление, което откри възможност за тристранна среща между Европейската комисия, Съвета на ЕС и Европейския парламент. Предстоящата 2024 г. ще бъде важна за осъществяването ѝ.[7]
По-късно през годината разходите за труд допринесоха в най-голяма степен за инфлацията на национално равнище
1.5 Условията за кредитиране и финансиране станаха значително по-строги с повишаването на основните лихвени проценти
По-ниска доходност на облигациите въпреки затягането на паричната политика, което отразява промяната в очакванията към края на годината
Лихвени проценти по дългосрочни книжа и цена на заемния ресурс за фирми и за домакинства при покупка на жилище
Източници: Bloomberg, London Stock Exchange Group и изчисления на ЕЦБ.Забележки: Данни на месечна база. Доходността на 10-годишните облигации на еврозоната е среднопретеглена спрямо БВП. Показателят за цената на заемните средства се изчислява чрез агрегиране на кратко- и дългосрочните банкови лихвени проценти по кредитите, като се използва 24-месечна плъзгаща се средна за новоотпуснатите им обеми. Последните наблюдения са за декември 2023 г.
Широките пари и банковото посредничество отразяваха затягането на паричната политика
Банковите лихвени проценти по кредити за предприятия и домакинства рязко се повишиха успоредно със затягането на паричната политика
Банковото кредитиране за домакинства и фирми намаля съществено през 2023 г. поради по-строгите условия на кредитиране (графика 1.11). През последните три тримесечия на годината нетните месечни потоци от кредити бяха почти нулеви. Годишният темп на прираст на банковите кредити за домакинства се забави и се установи на 0,3% през декември, отразявайки най-вече забавянето на ипотечните кредити на фона на спада в цените на жилищата за първа година от 2014 г. насам. Годишният темп на растеж на банковите кредити за предприятия също намаля, достигайки 0,4% през декември, а нетните потоци от общо външно финансиране за предприятия бяха на най-ниските си в ретроспективен план нива (графика 1.12).
Растеж на М3 и на кредита за фирми и домакинства
Източници: ЕЦБ и Евростат.Забележки: Под фирми се разбират нефинансови предприятия. ПФИ – парично-финансови институции. В „кредити от НПФИ и от останалия свят“ непаричните финансови институции включват други финансови посредници, пенсионни фондове и застрахователни дружества. „Кредити от ПФИ“ и „кредити от НПФИ и от останалия свят“ са коригирани с продажбите и секюритизацията на кредити. „Други“ е разликата между „всичко“ и включените в графиката инструменти и съдържа главно междуфирмени заеми и търговски кредити. Последните данни са за третото тримесечие на 2023 г. Годишният поток за 2023 г. е изчислен като сбор от потоците за четири тримесечия – от четвъртото тримесечие на 2022 г. до третото тримесечие на 2023 г.
ЕЦБ работи за по-добро разбиране на макроикономическите последици от изменението на климата и на политиките за смекчаване на неговото въздействие в съответствие с ангажиментите, поети след прегледа на стратегията за паричната политика в периода 2020–2021 г.[11] Тези усилия са от голямо значение за основния мандат на ЕЦБ да поддържа ценова стабилност. Сложността на изменението на климата и нелинейният и силно несигурен характер на неговите последици изискват задълбочен макроикономически анализ, за да се ограничат грешките в прогнозите и да се разберат структурните промени, които изменението на климата създава в икономиката.
Увеличаващо се въздействие на горещите вълни върху инфлацията при цените на храните в Европа
Екстремните метеорологични явления обикновено намаляват производството в краткосрочен план, но общото икономическо въздействие се простира отвъд преките и непосредствени последици, които биха възникнали например от разрушаването на къщи, фабрики и машини. Примери за това са смущенията в други региони или сектори чрез връзките между веригите за доставки или нарушената инфраструктура. Загубата на приходи в засегнатите сектори и по-ниското производство обикновено намаляват търсенето на продукти и услуги от други сектори. Друг ефект е по-голямата несигурност, която може да накара домакинствата и предприятията да преразгледат възгледите си за риска от бедствия и следователно да намали разходите.
В по-дългосрочен план изменението на климата също може по-трайно да намали растежа на производството.[14] Например намалелите снеговалежи ще застрашат жизнеспособността на много ски зони в Европа, а някои средиземноморски региони може да станат твърде горещи за летен туризъм, въпреки че някои северни региони е възможно да извлекат ползи. Добивите в селското и горското стопанство вероятно ще бъдат понижени от по-високите средни температури. Макар че смяната на културите може да облекчи някои от последиците, по-малко предсказуемите температурни и валежни модели вероятно също ще се отразят негативно върху селскостопанските добиви. По-високите температури над зоната на комфорт от около 19–22°C, които вероятно се появяват по-често при по-топъл климат, намаляват производителността на работниците.
Адаптацията, т.е. приспособяването към по-топъл климат, може да помогне за ограничаване на макроикономическите въздействия. Това включва например инсталиране на климатици, за да се намали влиянието на топлинния стрес върху производителността на труда, или смяна на културите, за да се ограничат загубите на производителност в селското стопанство. Подобни мерки обаче вероятно ще се отразят на държавните бюджети и фискалното поле.[15] Застраховането е допълнителен инструмент за адаптация, но в Европа вече има значителен недостиг на застрахователна защита срещу изменението на климата.[16]
Постигането на намаление на емисиите, за да се постигнат целите на Парижкото споразумение и да се предотврати по-катастрофално глобално затопляне, изисква широкообхватна структурна трансформация на икономиката. Капиталът и трудът трябва да се преразпределят между секторите и вътре в тях, а дори и в рамките на отделните фирми (например производителите на автомобили ще трябва да преминат от производство на автомобили с двигатели с вътрешно горене към производство на електромобили, задвижвани от батерии). Успехът на това преразпределение ще зависи от прилагането на ефективни политики за преход; от гъвкавостта на пазарите и по-специално от способността на икономиката да финансира и усвоява необходимите значителни капиталови инвестиции; от развитието на декарбонизирани технологии и наличието на квалифицирана работна ръка за тяхното прилагане.
Анализът, който предполага благоприятно икономическо въздействие на въведените до момента мерки на политиката в областта на климата, вероятно не отразява цялата картина.[17] Основаните на модели налични оценки за развитието на цените на въглеродните емисии показват само ограничен ефект върху производството и инфлацията.[18] Въпреки това включените мерки все още не са достатъчни за постигане на целта на ЕС да намали емисиите, а по-широкото въздействие на прехода, включително ефектите от засилване на регулирането и целите, може да се окаже не толкова лесно за количествено определяне.
Скоростта на прехода оказва решаващо влияние върху крайното икономическо въздействие: забавянето на прехода ще наложи по-бързи и по-радикални промени в политиката на по-късен етап, което ще увеличи вероятността за блокиране на активи и по-голяма структурна безработица.[19] Освен това различните политики за преход се различават по своето влияние върху производителността.[20] Пазарните политики, като например данъците върху въглеродните емисии, оказват по-малко въздействие върху производителността на въглеродоемките фирми, отколкото непазарните политики (като например забраната на определени продукти или процеси).
Конкурентоспособността на икономиката на еврозоната се влияе и от глобалния избор по отношение на политиките на преход. Те включват по-високи цени на въглеродните емисии, както и индустриални политики, като например неотдавнашния Закон за намаляване на инфлацията в САЩ. Системата на ЕС за търговия с емисии (EU ETS) може да предизвика „отток на въглеродни емисии“, т.е. преместване на икономическа дейност и емисии в региони с по-облекчени екологични изисквания. Това може да бъде намалено чрез внимателно калибриране на механизма за коригиране на въглеродните граници заедно със съществуващите механизми за предотвратяване на оттока на въглеродни емисии.[21]
Като цяло политиките в областта на изменението на климата и смекчаването на последиците от него засягат почти всички аспекти на макроикономическия анализ, извършван от централните банки. Остават открити ключови въпроси, свързани например с начина, по който следва да се развие преходът, и произтичащите от него структурни промени в икономиката; с макроикономическото въздействие на екстремните климатични условия и рисковете от ускорените климатични промени; и с ролята на природния капитал и екосистемните услуги.
Каре 2	Ролята на печалбата от единица продукция за неотдавнашния натиск върху цените на вътрешния пазар
Това каре е посветено на това как печалбата от единица продукция допринася за динамиката на натиска на вътрешните цени през 2023 г. от счетоводна гледна точка.
През 2023 г. натискът върху цените на вътрешния пазар е много силен, но през годината леко отслабва, тъй като печалбата от единица продукция намалява.
Изключителното икономическо развитие след пандемията обяснява големия прираст на печалбата от единица продукция през 2022 г. и в началото на 2023 г.
Източник: Евростат и изчисления на ЕЦБ.Забележка: Последните наблюдения са за четвъртото тримесечие на 2023 г.
С отшумяване на действието на извънредните фактори печалбите на звената се адаптираха към икономическия цикъл и типичната им буферна роля.
Освен това през 2023 г. ЕЦБ приключи поетапното оттегляне, започнало през 2022 г., на свързаните с пандемията мерки за облекчаване на изискванията към обезпеченията, а кредитният рейтинг на Република Гърция беше повишен до равнище „инвестиционен рейтинг“. През 2023 г. Евросистемата се съсредоточи върху управлението на риска за гарантиране на ефикасно прилагане на политиката, включително чрез диверсифициране на източниците на кредитна оценка, които приема. След като основните лихвени проценти бяха повишени, за да намалят инфлацията, ЕЦБ понесе загуби от отрицателен доход от лихви, които бяха частично компенсирани от предварително създадени финансови буфери. Очаква се паричният доход на ЕЦБ да нарасне отново в бъдеще, което ще засили оперативната ѝ ефективност.
2.1 Провеждане на рестриктивна парична политика за връщане на инфлацията до целевото ѝ равнище от 2%
През януари инфлацията все още беше 8,6%, макар че икономиката остана устойчива въпреки сериозните предизвикателства
В началото на 2023 г. икономическият растеж в еврозоната остана в застой, след като от средата на 2022 г. отбеляза значителен спад. Икономиката обаче показа признаци на устойчивост на фона на значителни предизвикателства, произтичащи от вялата икономическа активност в световен мащаб, геополитическата несигурност, дължаща се на войната на Русия срещу Украйна, и високата инфлация, заедно с по-строгите условия на финансиране. Общата инфлация отбеляза спад през януари в резултат от по-ниските цени на енергията, но остана висока на равнище от 8,6%, също и с оглед на високите цени на храните. Това отчасти се дължеше на повсеместното влияние на високите енергийни разходи в цялата икономика, които повлияха и върху цените на храните, както и на продължаващите, макар и отслабващи фактори, свързани с пандемията, като например затруднения във веригите на доставки и латентно търсене. Растежът на заплатите също се ускоряваше.
През февруари Управителният съвет увеличи лихвените проценти и изрази намерението си да ги повиши допълнително
Сътресенията в банковия сектор в САЩ засилиха несигурността в Европа, подчертавайки необходимостта от основаващ се на данните подход за вземане на решения относно лихвените проценти
Стана още по-ясно, че рестриктивната парична политика оказва значително влияние върху условията на финансиране в еврозоната
Управителният съвет продължи да повишава основните лихвени проценти, тъй като натискът от страна на базисните цени остана висок ...
Общата инфлация бележи значителен спад. Тя спадна до 6,1% през май от 8,5% през февруари, 6,9% през март и 7,0% през април. Независимо от това, въпреки че се очакваше инфлацията да продължи да спада до целевото равнище, предизвикано най-вече от едновременното затягане на условията на финансиране, което все повече намаляваше търсенето, ценовият натиск все още се очаква да остане прекалено силен за твърде продължителен период от време. Затова през май и юни Управителният съвет взе решение за още две последователни повишения на лихвените проценти с по 25 базисни точки.
След като през март темпът на реинвестиране намаля, през юли приключи реинвестирането по APP. Реинвестирането по PEPP все още се очаква да продължи поне до края на 2024 г. Същевременно след предишното заседание на Управителния съвет по паричната политика динамиката подкрепя очакванията му за по-нататъшен спад на инфлацията през останалите месеци от годината, но за продължителен период от време ще остане над целевото равнище. Въз основа на това през юли Управителният съвет продължи да повишава лихвените проценти с още 25 базисни точки.
През юли Управителният съвет реши също да намали олихвяването на минималните резерви от лихвения процент по депозитното улеснение на 0%. Това решение има за цел да поддържа ефективността на паричната политика чрез запазване на контрола върху състоянието на паричната политика и в същото време да гарантира пълно прехвърляне на решенията за лихвените проценти върху паричните пазари. Тя също така повиши ефективността на политиката чрез намаляване на общите лихвени разходи, произтичащи от резервите, като същевременно постигне същата степен на парична рестрикция.
Тъй като през август инфлацията показа почти нулев напредък спрямо отчетените през юли 5,3%, а перспективите за нея в прогнозите на експертите на ЕЦБ от септември бяха ревизирани нагоре за 2023 г. и 2024 г., главно поради по-високата траектория на енергийните цени, на заседанието си през септември Управителният съвет повиши основните лихвени проценти на ЕЦБ с още 25 базисни точки. Това доведе до кумулативно увеличение през 2023 г. до 200 базисни точки, а по депозитното улеснение – до 4% (графика 2.1).
... и заяви, че поддържането на основните лихвени проценти на настоящите равнища за достатъчно дълъг период от време би допринесло значително за навременното връщане на инфлацията към целевото ѝ равнище
През октомври приключи най-дългият период на последователни повишения на лихвените проценти в историята на еврото
Към края на годината инфлацията продължи да намалява и през ноември достигна 2,4%. На заседанието си през декември обаче Управителният съвет прецени, че има вероятност временно отново да нарасне в краткосрочен план поради базови ефекти. Базисната инфлация продължи да намалява. Според макроикономическите прогнози на експертите от Евросистемата инфлацията ще започне постепенно да намалява през 2024 г. В същото време се смята, че натискът върху вътрешните цени остава силен главно поради значителното увеличение на разходите за труд на единица продукция.
Управителният съвет запази непроменени лихвените проценти и реши да ускори нормализирането на баланса на Евросистемата
При тези условия на своето заседание през декември Управителният съвет взе решение да не променя основните си лихвени проценти.
През декември Управителният съвет реши също да ускори нормализирането на баланса на Евросистемата. Той изрази намерението си да реинвестира изцяло погашенията по главници на ценни книжа с настъпващ падеж по PEPP до средата на 2024 г., преди да намали портфейла средно със 7,5 млрд. евро месечно до края на годината, а след това да преустанови реинвестирането.
Балансовото число на Евросистемата постепенно намаля с края на реинвестирането по APP и настъпването на падежа на операциите по TLTRO III
През 2023 г. продължи постепенното намаляване на балансовото число на Евросистемата, започнало през 2022 г. с нормализирането на паричната политика. То се понижи допълнително, тъй като етапите на цялостно и частично реинвестиране по APP приключиха съответно през февруари и юни. През годината Евросистемата продължи да реинвестира изцяло погашенията по PEPP. Към края на 2023 г. балансовото число намаля до 6,9 трлн. евро главно поради операциите с настъпващ падеж по TLTRO III, както и поради предсрочни погашения, а също до известна степен и поради започналото ликвидиране на портфейла по APP.
В края на 2023 г. свързаните с паричната политика активи в баланса на Евросистемата възлязоха на 5,1 трлн. евро, или спад с 1,2 трлн. евро спрямо края на 2022 г. Заемите за кредитни институции в еврозоната съставляваха 6% от всички активи (спад в сравнение със 17% в края на 2022 г.), а закупените за целите на паричната политика активи представляваха 68% от общите активи (увеличение от 62% в края на 2022 г.). Другите финансови активи в счетоводния баланс бяха активи, деноминирани главно в чуждестранни валути, злато и портфейли от несвързани с паричната политика активи, деноминирани в евро.
В пасива на баланса общият сбор от наличните резерви на кредитни институции и използваното депозитно улеснение намаля до 3,5 трлн. евро в края на 2023 г. (спрямо 4,0 трлн. евро в края на 2022 г.), заемайки 51% от общите пасиви (спрямо 50% в края на 2022 г.). Банкнотите в обращение останаха без промяна на стойност от 1,6 трлн. евро и съставляваха 23% от всички пасиви (увеличение спрямо 20%).
След съобщението от декември 2022 г. през 2023 г. Евросистемата работи по прегледа на оперативната си рамка за управление на краткосрочните лихвени проценти, който приключи през март 2024 г.
ЕЦБ. Източник: ЕЦБ.Забележки: Положителните числа се отнасят за активите, а отрицателните – за пасивите. Линията на свръхликвидност е представена като положително число, макар че се отнася за сбора от следните позиции по пасива: наличностите по текущите сметки над размера на изискуемите задължителни резерви и използваното депозитно улеснение.
Приемането на еврото от Хърватия на 1 януари 2023 г. и включването на баланса на Hrvatska narodna banka в консолидирания баланс на Евросистемата увеличиха общите ѝ активи и пасиви с 45 млрд. евро.
Разпределение на портфейлите по APP и PEPP по класове активи и юрисдикции
Изтичането на програмите за закупуване на активи беше добре усвоено от пазара
APP включва четири програми за закупуване на активи: третата програма за закупуване на обезпечени облигации (CBPP3), програмата за закупуване на обезпечени с активи ценни книжа (ABSPP), програмата за закупуване на активи от публичния (PSPP) и от корпоративния сектор (CSPP). PEPP беше въведена през 2020 г. в отговор на пандемията. Всички категории активи, допустими по APP, са допустими и по PEPP; изключение от изискването за допустимост по PEPP се прави временно за емитираните от Република Гърция ценни книжа.[25]
В края на 2023 г. държаните по PEPP активи достигнаха 1,7 трлн. евро (по амортизирана стойност). Вложèнията в обезпечени облигации съставляваха по-малко от 1% (6 млрд. евро) от общия размер, тези в книжа на корпоративния сектор – 3% (46 млрд. евро), а тези в книжа на публичния сектор – 97% (1614 млрд. евро).[26] Среднопретегленият матуритет на вложèнията в книжа на публичния сектор по PEPP бе 7,3 години в края на 2023 г. с някои различия между отделните юрисдикции.
Активите, закупени по PSPP, CSPP, CBPP3 и PEPP, продължиха да бъдат предоставяни за кредитиране с ценни книжа, за да се поддържа ликвидността на облигационния пазар и на репо пазара. През 2023 г. условията на репо пазара се подобриха значително в сравнение с предходната година, което намери отражение в по-малките обеми на кредитиране.
В края на 2023 г. непогасеният размер на операциите на Евросистемата по рефинансиране бе 410 млрд. евро, което представляваше намаление с 914 млрд. евро в сравнение с края на 2022 г. Тази промяна отразяваше главно доброволните предсрочни погашения (312,5 млрд. евро) и операциите с настъпващ падеж (612,9 млрд. евро) при третата поредица от целеви операции по дългосрочно рефинансиране. Среднопретегленият матуритет на неприключените операции на Евросистемата по рефинансиране намаля от около 10,5 месеца в края на 2022 г. до 5,2 месеца в края на 2023 г.
През март 2022 г. ЕЦБ обяви постепенно преустановяване на мерките за смекчаване на изискванията към обезпеченията, въведени в отговор на пандемията. Тези мерки бяха ключов елемент от реакцията на паричната политика на ЕЦБ спрямо пандемията, улеснявайки достъпа на контрагентите до кредитните операции на Евросистемата чрез увеличаване обема на допустимите обезпечения. Основен фокус на мерките бе временното намаляване с фиксиран коефициент от 20% на дисконтирането за всички класове активи, както и на временното разширяване на рамките, въведени от някои национални централни банки, за допълнителни вземания по кредити (ACC).
Постепенното преустановяване започна през юли 2022 г. Като втора стъпка, която влезе в сила от 29 юни 2023 г., временното намаление на дисконтиранията на търгуемите и нетъргуемите активи беше напълно преустановено чрез прилагането на нов график на дисконтиране, отбелязвайки така връщането към допандемичното ниво на толеранса на ЕЦБ към риск при кредитните операции.[27]
През септември 2023 г. съответният кредитен рейтинг на Република Гърция беше повишен от 4 степен на рейтинг за кредитно качество на 3 степен съгласно хармонизираната рейтингова скала на Евросистемата (от BB+ на BBB-), като всички дългови инструменти, емитирани от централното правителство на Република Гърция, бяха с инвестиционен рейтинг.[30] Следователно дълговите инструменти, емитирани от централното правителство на Република Гърция, които преди се ползваха във вид на изключение, предвидено в Насоките относно временните мерки по отношение на обезпеченията, считано от септември 2023 г., се подчиняват на критериите за допустимост съгласно общата рамка за обезпеченията.
През 2023 г. размерът на допустимите търгуеми активи нарасна с 1,2 трлн. евро до равнище от 18,3 трлн. евро в края на годината (графика 2.3). Ценните книжа на сектор „централно държавно управление“ продължиха да бъдат най-големият клас активи (9,9 трлн. евро). Другите класове активи включваха корпоративни облигации (1,9 трлн. евро), обезпечени банкови облигации (1,8 трлн. евро) и необезпечени банкови облигации (2 трлн. евро). Ценните книжа на регионални правителства (603 млрд. евро), обезпечените с активи ценни книжа (600 млрд. евро) и другите търгуеми активи (1,4 трлн. евро) заемаха сравнително малък дял от съвкупността на допустимите активи.
Източник: ЕЦБ.Забележки: Активите са по номинална стойност. Графиката показва средните величини на данните в края на месеца за всеки период.
Източник: ЕЦБ.Относно обезпеченията за всеки период от време са представени усреднени данни към края на месеца, а стойността им е след оценка и дисконтиране. За непогасените кредити се използват дневни данни.
Евросистемата непрекъснато управлява финансовите рискове, присъщи на изпълнението на нейните операции по паричната политика. Нейното звено за управление на риска се стреми да постигне ефективност спрямо риска, т.е. да достига целите на паричната политика при най-малък риск.[31]
Загубите са възникнали поради несъответствия между активите и пасивите по отношение на лихвената чувствителност
Основните промени в рамката на Евросистемата за управление на риска през 2023 г. бяха по-нататъшната диверсификация на нейните източници на кредитна оценка и по-сериозното пренасочване на покупките на ценни книжа от корпоративния сектор към емитенти с по-екологични резултати.
2023 г. беше белязана от приемането на допълнителни източници на кредитна оценка в Рамката на Евросистемата за кредитна оценка (ECAF). Това е рамка за управление на риска, използвана от Евросистемата с цел да се намали кредитният риск на активите, използвани в операциите по паричната политика. Тя определя процедурите, правилата и техниките, които гарантират, че изискването на Евросистемата за високи кредитни стандарти за всички допустими активи се изпълнява неотклонно. Това включва оценка, приемане и наблюдение на различни видове източници на кредитна оценка.
Вътрешната система за кредитна оценка на Bank of Greece беше приета като източник на кредитна оценка
През април 2023 г. Управителният съвет реши да приеме вътрешната система за кредитна оценка на Bank of Greece, която предоставя кредитни оценки на гръцки юридически лица от нефинансовия сектор, като източник на кредитна оценка. Сега тези оценки могат да се използват за определяне на допустимостта на вземанията по кредити от гръцки нефинансови предприятия като обезпечение по кредитни операции на Евросистемата и дисконтиранията при оценяването им. Вътрешната система за оценка на Bank of Greece е една от деветте национални системи за кредитна оценка на централните банки, които понастоящем са приети от Управителния съвет.
Scope Ratings GmbH беше приета като нова външна агенция за кредитна оценка
През ноември Управителният съвет реши да приеме Scope Ratings GmbH като агенция за външна кредитна оценка (АВКО) след задълбочена оценка на искането на дружеството въз основа на критериите на Евросистемата за приемливост на АВКО. Оценката обхваща количествени и качествени критерии, както и всякаква съответна надзорна информация от Европейския орган за ценни книжа и пазари. Рейтингите, присъждани от Scope Ratings, ще бъдат използвани заедно с рейтингите на вече приетите агенции за външна кредитна оценка (DBRS Morningstar, Fitch Ratings, Moody’s и S&P Global Ratings), за бъде определена допустимостта на активите по обезпечението за операциите по паричната политика и приложимото дисконтиране, след като приключи процесът на интегриране на Scope Ratings в ИТ инфраструктурата на Евросистемата.
Управление на рисковете при покупките на активи по APP и PEPP
Финансовите рискове при закупуването на активи продължиха да бъдат управлявани въз основа на специфични рамки за контрол на риска за всеки клас активи
Каре 3	Динамика на свръхликвидността и нейното отражение върху необезпечените лихвени проценти на паричния пазар в евро
В карето се разглеждат последиците от намаляването на балансовото число на Евросистемата върху паричния пазар в евро. Намалялата свръхликвидност в резултат от съкращаването на балансовото число не нарушава прехвърлянето на промените в основните лихвени проценти на ЕЦБ върху необезпечените лихвени проценти на паричния пазар. През 2023 г. обаче се появи асиметрия в реакцията на спреда между краткосрочния лихвен процент в евро (€STR) и лихвения процент по депозитното улеснение на ЕЦБ, който реагира по-слабо на повторното усвояване на свръхликвидността, отколкото на по-ранното инжектиране на ликвидност. Предварителният анализ показва, че това явление вероятно е временно.
По-ниската ликвидност не доведе до стесняване на спреда между €STR и лихвения процент по депозитното улеснение
Ретроспективните данни показват, че значителен спад на свръхликвидността води до стесняване на спреда между €STR и лихвения процент по депозитното улеснение. Неотдавнашното намаление на свръхликвидността обаче не доведе до свиване на този спред (графика А, панел „б“), който до втората половина на 2022 г. се разшири, преди да се стабилизира на равнище от около -10 базисни точки от ноември 2022 г. нататък. Това отклонение от историческите модели повдига въпроса, дали това е временно явление, или структурна промяна.
Източници: ЕЦБ (база данни за пазарни операции), Bloomberg и изчисления на Евросистемата.Забележка: Панел „а“: периодът на отрицателен лихвен процент по депозитното улеснение приключи на 26 юли 2022 г., а на 27 юли лихвеният процент се промени от -0,50% на 0,00%. Панел „б“: периодът на отрицателен лихвен процент по депозитното улеснение (обхванат в тази графика) бе от 1 октомври 2019 г. до 26 юли 2022 г. Периодът на нулев лихвен процент по депозитното улеснение бе от 27 юли до 13 септември 2022 г. Периодът на положителен лихвен процент по депозитното улеснение започна на 14 септември 2022 г., когато лихвеният процент беше увеличен от 0,00% на 0,75%.
Ефикасното деактивиране през юли 2022 г. на двустепенната система за олихвяване на свръхрезервите на банките доведе до освобождаването на допълнителни 1 трлн. евро свръхликвидност за търгуване (графика Б, панел „а“). През периода на отрицателни лихвени проценти и след въвеждането през октомври 2019 г. на двустепенната система ефективно достъпната свръхликвидност за търгуване беше по-малка от номиналната стойност на свръхликвидността, тъй като към част от свръхликвидността, държана в Евросистемата, се прилагаше благоприятно олихвяване, т.е. тя беше освободена от отрицателни лихвени проценти. С отмяната през юли 2022 г. на отрицателните основни лихвени проценти това предимство беше премахнато. Освобождаването на допълнителни търгуеми средства засили наред с другото търговията на банките с необезпечени овърнайт депозити.
Според данни от статистиката на паричните пазари необезпеченото кредитиране нарасна от средно 120 млрд. евро на ден през периода на отрицателен лихвен процент по депозитното улеснение през 2021 г. и 2022 г. до 210 млрд. евро към края на 2023 г., като увеличението засегна всички сектори на контрагентите (графика Б, панел „б“). Така връщането към положителни лихвени проценти и краят на двустепенната система доведоха до значително нарастване на предлагането в необезпечения сегмент.
Източници: ЕЦБ (данни от статистиката на паричните пазари, MMSR), Bloomberg и изчисления на Евросистемата.Забележка: Панел „а“: периодът на отрицателен лихвен процент по депозитното улеснение приключи на 26 юли 2022 г., а на 27 юли лихвеният процент се промени от -0,50% на 0,00%. „Освободени резерви“ се отнася за частта от свръхликвидността, която е освободена от отрицателно олихвяване съгласно двустепенната система. Панел „б“: периодът на положителен лихвен процент по депозитното улеснение започна на 14 септември 2022 г., когато лихвеният процент беше увеличен от 0,00% на 0,75%. Оборотът, отразен в графиката, включва всички €STR овърнайт депозити, депозити на нефинансови предприятия, сметки до поискване и някои други заеми с остатъчно салдо и падеж до една година. „ФПП“: фондове на паричния пазар; „НФП“: нефинансови предприятия. „Други“ включва инвестиционни фондове (без фондовете на паричния пазар), пенсионни и застрахователни фондове и остатъчни сектори.
В заключение, липсата на свиване на спреда между €STR и лихвения процент по депозитното улеснение би могла да бъде временно явление, тъй като в условията на свръхпредлагане банките запазват пазарна сила да договарят цената на краткосрочните депозити, за да покрият ефектите върху регулаторните съотношения. Все пак е възможно пренастройване на €STR и лихвения процент по депозитното улеснение, тъй като равнищата на свръхликвидност ще продължат да намаляват, което може да промени баланса на силите между търсенето и предлагането на пари в брой.
3 Европейският финансов сектор: устойчив, но действащ в условия на крехка финансова стабилност
През 2023 г. банките в еврозоната доказаха своята устойчивост, по-специално на фона на банковите фалити в САЩ и Швейцария. Те се възползваха от напредъка, постигнат в няколко направления, наред с постоянния надзорен ангажимент. Въпреки това средата за финансова стабилност остана несигурна, тъй като по-строгите финансови условия поставиха на изпитание реалната икономика и финансовия сектор. Националните органи продължиха да прилагат или въвеждат по-строги изисквания спрямо макропруденциалните буфери, за да засилят устойчивостта на банковия сектор. Освен това допълнително бяха усъвършенствани регулаторните рамки за банките, както и за финансовата инфраструктура и иновациите, за да се повиши устойчивостта на финансовата система в дългосрочен хоризонт.
Условията за финансова стабилност в еврозоната останаха крехки
По-строги финансови условия и по-високи разходи по обслужване на дълга на домакинствата, предприятията и правителствата
Суверенните държави от еврозоната, които бяха фиксирали ниски лихвени проценти през предходните години и на фона на Инструмента за защита на преноса на ЕЦБ, отбелязаха широкообхватно увеличение на разходите за финансиране през 2023 г. с ограничено разсейване по държави през годината. Въпреки това, тъй като правителствата са изправени пред необходимостта от револвиране на дълга с настъпващ падеж при по-високи лихвени проценти, техните разходи за финансиране остават чувствителни към измененията на бюджетните показатели, по-специално на риска от бюджетни отклонения, което би могло отново да породи опасения за поносимостта на държавния дълг. Същевременно на всяка необоснована и хаотична динамика на пазарите на държавен дълг може да се противодейства чрез гъвкавост на реинвестициите по програмата на ЕЦБ за закупуване на активи в условията на извънредна ситуация, причинена от пандемия, и чрез Инструмента на ЕЦБ за защита на предавателния механизъм, ако са изпълнени необходимите условия.
Аналогично, преди и по време на пандемията корпоративният сектор се възползва от ниските лихвени проценти, като печалбите му останаха стабилни през 2023 г. С отзвучаването на ефектите от възстановяването условията за кредитиране станаха по-строги, разходите по обслужване на дълга се увеличиха, а уязвимостта на предприятията се засили. През годината се наблюдаваше първоначално увеличение на корпоративните фалити, което като цяло беше все още неголямо. Фирмите за недвижими имоти бяха особено уязвими поради продължаващия спад на пазара на търговски недвижими имоти в еврозоната.
През 2023 г. секторът на домакинствата беше изправен пред влошаване на способността за обслужване на дълга поради повишаване на лихвените проценти и продължаващата корекция на пазарите на жилищни имоти. Рязкото нарастване на разходите по заемите от началото на цикъла на затягане на паричната политика очевидно оказва негативно влияние върху търсенето на ипотечни кредити. Независимо от това силният пазар на труда, съчетан с ограничения в предлагането на жилища, стимулираше нормалното охлаждане на пазарите на жилищни недвижими имоти. Въпреки това все още високите оценки предполагат, че уязвимостта може да се прояви, ако корекциите на цените станат хаотични.
През 2023 г. банките, фондовете и застрахователите в еврозоната останаха изправени пред предизвикателства, произтичащи от климатичните промени. Киберрискът също изискваше внимателно наблюдение. Нарастващата честота на големите природни бедствия в резултат от изменението на климата и увеличаващият се мащаб на свързаните с тях загуби също доведоха до повишаване на цените на застраховките на фона на ограниченото застраховане срещу рискове, свързани с климата.[33] Това подчертава риска от по-голяма честота на климатичните трусове, което може да изостри предизвикателствата пред рентабилността на общите застрахователи и да увеличи съществуващите пропуски в защитата (делът на икономическите загуби, които не са покрити от застраховката), с потенциално неблагоприятно въздействие върху макроикономическата ситуация и финансовата стабилност.
ЕЦБ има за задача да оценява макропруденциалните капиталови мерки, предложени от националните органи по отношение на банките в държавите, участващи в Единния надзорен механизъм. Важно е да се отбележи, че ЕЦБ има правомощието, ако е необходимо, да приложи по-строги капиталови мерки. Внимателното наблюдение от страна на ЕЦБ на позициите на националните макропруденциални политики през 2023 г. не установи такава необходимост, тъй като няколко държави вече бяха въвели нови макропруденциални мерки или бяха затегнали вече съществуващите, за да заздравят устойчивостта на банковите си системи спрямо натрупаните области на уязвимост и надценените рискове.
Запазване на устойчивостта на финансовата система и насърчаване на целевите мерки на макропруденциалната политика
Макропруденциалните буфери следва да се поддържат, за да се запази устойчивостта на банките в случай на влошаване на условията в банковия сектор
През 2023 г. опасенията за финансовата стабилност се изместиха към последиците от по-високите лихвени проценти и надценените рискове за растежа. От макропруденциална гледна точка по-строгите финансови условия доведоха до по-нататъшен спад във финансовия цикъл, но системните рискове не се проявиха. За отбелязване е, че капиталовите позиции на банките останаха силни, макар че равнището на капиталовите резерви варираше по банки и държави, а ограниченията в предлагането на кредити не бяха свързани с капиталовите изисквания на банките. В перспектива по-високите разходи за обслужване на дълговете и влошаващата се макроикономическа среда биха могли да поставят под съмнение способността на нефинансовите сектори да обслужват дълговете си и постепенно да влошат качеството на активите на банките. Тези обстоятелства наред с по-малкия обем на кредитирането и нарастващите разходи за финансиране биха могли да окажат отрицателно въздействие върху рентабилността и устойчивостта на банките.
Опитът от пандемията показва, че ролята на макропруденциалните капиталови буфери следва да се засили
ЕССР продължи да анализира потенциалните източници на системен риск, като публикува препоръка относно търговските недвижими имоти
През 2023 г. ЕЦБ оказва аналитична, статистическа, логистична и административна помощ на секретариата на Европейския съвет за системен риск (ЕССР). По-специално, ЕЦБ беше съпредседател на Работната група на ЕССР по инструментите (IWG), Работната група по анализите (AWG) и Оперативната група за провеждане на стрес тестове, както и на Проектния екип на ЕЦБ/ЕССР по наблюдение на климатичните рискове. Банката бе съпредседател и на бързо реагиращите екипи, създадени към Групата за макропруденциален анализ и надзор (AWG/Macroprudential Analysis Group – MPAG) и Групата за макропруденциална политика (IWG/Macroprudential Policy Group – MPPG), във връзка с въздействието на по-високата инфлация и увеличаващите се лихвени проценти върху финансовата стабилност, както и на подобния екип към AWG/MPAG относно ликвидността в системата.
ЕЦБ подпомагаше и работата на ЕССР по: а) макропруденциалните инструменти за киберустойчивост;[39] б) последиците за системата и избора на мерки на политиката по отношение на криптоактивите и децентрализираното финансиране;[40] в) наблюдението на областите на уязвимост, свързани с НБФП;[41] г) възможността на политиката за справяне с рисковете, свързани с корпоративния дълг и инвестиционните фондове за недвижими имоти;[42] д) уязвимите области в сектора на търговските недвижими имоти, за които ЕССР публикува препоръка;[43] и е) макропруденциалните рамки за управление на свързания с климата риск.[44] По-подробна информация за ЕССР може да намерите на уебсайта на ЕССР и в годишните му доклади.
3.3 Микропруденциални дейности за осигуряване на сигурността и стабилността на отделните банки
Банките останаха устойчиви благодарение на постигнатия през последните години напредък и непрекъснатия надзорен ангажимент
Въпреки резултатите от ПНПО и рекордно високата рентабилност на европейските банки през 2023 г. ЕЦБ не вижда основание за самодоволство. Постепенно увеличаващото се прехвърляне на основните лихвени проценти върху лихвените проценти по банкови депозити и по-голямото нарастване на разходите за финансиране на банките, както и влошаването на качеството на активите в сектора на недвижимите имоти и в други чувствителни към лихвените проценти сектори, могат да изложат на риск устойчивостта на високите печалби. Надзорната дейност на ЕЦБ остава съсредоточена върху постоянните недостатъци в управлението на риска, управлението и вътрешния контрол, както и върху нововъзникващите рискове.
През 2023 г. банковият надзор в ЕЦБ отчиташе в по-голяма степен риска и дейността му беше по-ефикасна. Въз основа на вътрешната си работа и на препоръките на експертната група ЕЦБ приложи нова рамка за толеранс към риска, даваща право на надзорниците да се адаптират и да определят приоритетите на дейностите си спрямо индивидуалното състояние на банката под техен надзор, вместо да прилагат универсален подход. В този смисъл тя въведе нова многогодишна рамка за оценка за ПНПО, която дава възможност на надзорниците по-добре да калибрират интензивността и честотата на анализите си. Тя също така започна да разработва по-навременни и решителни поетапни процедури, като се основава на пълния набор от надзорни инструменти, включително периодични парични санкции, например в областта на рисковете, свързани с климата и околната среда.[45]
През декември 2023 г. ЕЦБ публикува надзорните приоритети за 2024–2026 г., насочени към а) укрепване на устойчивостта към непосредствени макрофинансови и геополитически сътресения, б) ускоряване на ефикасното отстраняване на недостатъци в институционалното управление и управлението на рискове, свързани с климата и околната среда, и в) по-нататъшен напредък в цифровата трансформация и изграждането на стабилни рамки за оперативна устойчивост.
Като част от продължаващите ѝ усилия за засилване на прозрачността през 2023 г. ЕЦБ публикува а) метод, състоящ се от четири етапа, за определяне на изискването по Стълб 2 за всеки отделен риск, б) методология на ПНПО за кредитния риск и методология на ПНПО за пазарния риск, която ще се прилага през цикъла 2024 г., и в) Ръководство относно процедурите за квалифицирани дялови участия; а през януари 2024 г. публикува обновена версия на Надзорeн наръчник, последно издаден през 2018 г.
През април 2023 г. ЕЦБ съвместно с Единния съвет за преструктуриране приветства законодателни промени в европейската рамка за управление на кризи и застраховане на депозитите, предложени от Европейската комисия.
През октомври 2023 г. Клаудия Бух беше назначена за нов председател на Надзорния съвет на ЕЦБ в съответствие с установената процедура на институциите за подбор.
По-подробна информация може да бъде намерена на уебсайта на банковия надзор в ЕЦБ и в Годишния доклад на ЕЦБ за надзорната дейност 2023 г.
През 2023 г. беше отбелязан допълнителен напредък в усъвършенстването на регулаторната рамка за финансовия сектор. Основните постижения бяха: а) споразумението относно провеждането от ЕС на окончателните реформи по „Базел III“, б) инициативите за справяне с рисковете, свързани с климата, и в) предложението за укрепване на рамката на ЕС за управление на кризи и застраховане на депозитите. Важен напредък беше отбелязан и в регулирането на криптоактивите и в засилването на регулирането на пазарната инфраструктура, например по отношение на централния клиринг.
Работата по регулирането на банковия сектор беше съсредоточена върху прилагането на „Базел III“, програмата на ЕС за устойчиво финансиране и управлението на кризи
Разискванията по доизграждането на банковия съюз бяха съсредоточени върху усъвършенстването на уредбата на ЕС за управление на кризи и за застраховане на депозитите. На 18 април 2023 г. Европейската комисия публикува законодателно предложение, насочено към укрепване на управлението на банкови кризи в ЕС и по-специално към подобряване на възможностите на органите да се справят с несъстоятелността на по-малките и средните банки. ЕЦБ силно приветства законодателния пакет в становище,[51] подчертавайки необходимостта от по-добри инструменти и възможности за финансиране при управлението на кризи. Освен предлòжения законодателен пакет ЕЦБ призова за по-нататъшни стъпки за завършване на банковия съюз. В частност това изисква създаване на европейска схема за застраховане на депозитите и създаване на европейска рамка за ликвидност при преструктуриране.
Значителен напредък беше постигнат при регулирането на криптоактивите и усъвършенстването на рамката за борбата с изпирането на пари
ЕЦБ продължи активно да допринася за финализирането на предлòжения от Европейската комисия законодателен пакет за борба с изпирането на пари и финансирането на тероризма (БИП/БФТ), включително създаването на орган на равнище ЕС за борба с изпирането на пари. Както посочва в становищата си,[53] ЕЦБ подкрепя тясното сътрудничество и обмена на информация между надзорните органи за борба с изпирането на пари и финансирането на тероризма и европейския банков надзор, и в по-общ план – ефективния режим на ЕС за противодействие на злоупотребите с финансовата система на ЕС за изпиране на пари и финансиране на тероризма.
Подкрепа за напредъка към създаване на съюз на капиталовите пазари и укрепване на регулаторната рамка на НБФП
Продължаване на усилията за постигане на напредък за създаване на съюз на капиталовите пазари и регулиране на сектора на НБФП
Освен това ЕЦБ продължи да подчертава значението на преодоляването на структурните уязвимости в сектора на НБФП и усъвършенстването на съответната политическа рамка от макропруденциална гледна точка. Във връзка с неотдавнашните сътресения в сектора на НБФП във Financial Stability Review и Macroprudential Bulletin бяха обсъдени отражението им върху политиката по отношение на готовността за ликвидност и ливъриджа в този сектор.[56] ЕЦБ участва и в оценката на СФС за последиците от ливъриджа за финансовата стабилност в НБФП и активно допринесе за текущата работа по политиката за засилване на устойчивостта на НБФП.[57] Що се отнася до фондовете от отворен тип, ЕЦБ участва в преразглеждането на препоръките на СФС по политиката за преодоляване на структурното ликвидно несъответствие в тези фондове.[58]
Евросистемата играе централна роля в разработването, оперирането и надзора върху пазарните инфраструктури и плащанията. През 2023 г. Евросистемата успешно обнови своята система за плащания на едро и продължи да развива услугите в ТАРГЕТ. С оглед на по-нататъшното засилване на интеграцията и иновациите на европейските пазари на плащания и ценни книжа Евросистемата актуализира своята стратегия за плащания на дребно и започна да анализира потенциалното въздействие на новите технологии върху сетълмента на финансови трансакции на едро. В работата си по проучване на потенциално цифрово евро Евросистемата премина от фазата на проучване към фазата на подготовка.
Близо 1000 банки използват Т2, за да инициират трансакции в евро от свое име или от името на свои клиенти. Като се вземат предвид клоновете и дъщерните дружества, чрез Т2 може да се достигне до над 40 000 банки в света. През 2023 г. средно 409 444 плащания на ден със среднодневна стойност 2,2 трлн. евро са обработени с помощта на системата T2 и нейния предшественик ТАРГЕТ2. Това е увеличение с 2,9% на дневния обем на плащанията в сравнение с тези, направени чрез ТАРГЕТ2 през 2022 г.
От 1 януари 2023 г., след присъединяването на Хърватия към еврозоната, хърватската финансова общност прехвърли своята национална RTGS система към ТАРГЕТ2/T2. Присъединяването на хърватския пазар към услугите в ТАРГЕТ продължи през юни с миграцията към услугата за сетълмент на незабавни плащания в ТАРГЕТ (ТИПС) и през септември, когато хърватският централен депозитар за ценни книжа (ЦДЦК) се присъедини към ТАРГЕТ2-ценни книжа (T2-ЦК).
ТИПС продължи да играе важна роля в развитието на незабавните плащания в евро с присъединяването на повече банки и национални общности през 2023 г. Нарастването на броя на участниците в ТИПС доведе до увеличение на обемите на трансакциите с над 127% в сравнение с 2022 г. при максимум от 28 милиона незабавни плащания, осъществени през декември 2023 г. (в сравнение с 18,7 милиона през декември 2022 г.). Тестването за свързване през 2024 г. на Sveriges Riksbank и шведската крона към ТИПС за незабавни плащания приключи успешно. Сътрудничеството между Евросистемата и Danmarks Nationalbank за свързване през 2025 г. на датската крона към ТИПС (и T2) продължи без проблеми.
През юли 2023 г. Евросистемата публикува нова структура на ценообразуване за ТИПС, която влезе в сила на 1 януари 2024 г. С нея се гарантира, че услугата работи на база възстановяване на разходите, без да носи печалба. В същото време ценообразуването на ТИПС има за цел да подкрепи навлизането на незабавните плащания в Европа, което също се очаква да се ускори, като се има предвид законодателното предложение, внесено от Европейската комисия, незабавните плащания в евро да бъдат достъпни за всички граждани и предприятия, притежаващи банкова сметка в ЕС и в страните от Европейското икономическо пространство.
В допълнение към трите услуги за сетълмент (T2, T2-ЦК и ТИПС), Евросистемата разработва нова услуга в ТАРГЕТ – Системата за управление на обезпеченията на Евросистемата, която ще бъде единна система за управление на активите, използвани като обезпечение при кредитни операции на Евросистемата за всички юрисдикции в еврозоната. Стартирането на Системата за управление на обезпеченията на Евросистемата беше прехвърлено от април 2024 г. за ноември 2024 г., за да се даде повече време на потребителите да завършат тестването на функционалностите ѝ в стабилна среда.
ЕЦБ стартира подготвителната фаза на проекта за цифрово евро
Двегодишната фаза на проучване в проекта за цифрово евро приключи през октомври 2023 г. Прегледът на работата, извършена по време на фазата на проучване, даде основание за решението на Управителния съвет на ЕЦБ да започне подготвителната фаза. Началото на тази нова фаза не предполага решение дали да бъде емитирано цифрово евро. Това решение може да бъде разгледано от Управителния съвет само след приемането на ниво ЕС на законодателна рамка за цифровото евро.
Първият етап от подготвителната фаза, която започна на 1 ноември 2023 г., ще продължи две години и ще постави основите за възможно емитиране на цифрово евро. През този период фокусът ще бъде съсредоточен върху финализирането на наръчника за цифровото евро и избора на доставчици, които потенциално биха могли да разработят платформа и инфраструктура за цифрово евро. Евросистемата ще проведе и допълнителни тестове и експерименти и ще продължи да се консултира с всички заинтересовани страни, включително с обществеността, за да гарантира, че цифровото евро отговаря на най-високите стандарти за качество, сигурност, поверителност и използваемост.
Възможните последващи стъпки ще бъдат решени от Управителния съвет въз основа на резултатите от първия етап на подготвителната фаза и от развитието на законодателния процес.
През ноември 2023 г. Евросистемата публикува актуализация на стратегията си за плащания на дребно в контекста на значителните промени в сферата на плащанията през четирите години от нейното стартиране. По-специално, големите технологични компании засилиха дейността си в областта на плащанията, потенциално засягайки негативно стратегическата автономност на Европа в тази сфера. Освен това войната на Русия срещу Украйна подчерта значимостта на (кибер) рисковете за критичните инфраструктури в Европа, включително за платежните услуги. Освен това беше постигнат значителен напредък по проекта за цифрово евро.
Беше постигнат напредък във финансовата интеграция при разчетно-клиринговите и платежните услуги (т.нар. посттърговски услуги).
С оглед на идентифицирането на оставащите пречки пред интеграцията на пазара на ЕС за посттърговски услуги за ценни книжа през ноември 2023 г. AMI-SeCo започна проучване сред своите членове и сред членовете на заинтересованите национални групи. AMI-SeCo предостави също на Европейската комисия и Европейския съвет информация относно посттърговските аспекти на предложението на Комисията за по-ефективни процедури за трансграничен данък при източника и обсъди с Европейския орган за ценни книжа и пазари (ESMA) своите виждания за потенциално съкращаване на стандартния T+2 цикъл за сетълмента на ценни книжа.
И накрая Евросистемата започна да анализира потенциалното въздействие на новите технологии, в това число технологията на разпределените регистри (DLT), върху сетълмента на финансовите трансакции на едро (виж каре 4).
Безопасното и ефективно функциониране на инфраструктурите на финансовите пазари (ИФП) и плащанията в еврозоната са постоянен приоритет на Евросистемата в качеството ѝ на надзорен орган. Освен това като емисионна централна банка за еврото Евросистемата участва в споразумения за сътрудничество за инфраструктурите на финансовите пазари извън еврозоната със значими дейности, деноминирани в евро.
Що се отнася до надзора върху услугите на Евросистемата в ТАРГЕТ (виж раздел 4.1), основните приоритети включваха наблюдение на проекта за консолидация на T2–T2-ЦК преди пускането му в експлоатация през март 2023 г. и приобщаване на нови пазари. Освен това през октомври 2023 г. бяха започнати цялостни оценки на T2/ТИПС спрямо Регламента относно надзорните изисквания за системно важните платежни системи (СВПС) и на T2-ЦК по отношение на принципите на CPMI-IOSCO.
Евросистемата осъществява и надзор върху СВПС, включително EВРO1, СТЕП2-T и системата за управление на клиринга MasterCard (MCMS). През 2023 г. тя се съсредоточи върху приключването на първата цялостна оценка на системата за управление на клиринга MasterCard (MCMS) съгласно Регламента за системно важните платежни системи, стартирането на нови цялостни оценки на EВРO1и СТЕП2-T съгласно Регламента за системно важните платежни системи, оценката на MCMS съгласно надзорните очаквания за киберустойчивост на инфраструктурите на финансовите пазари и наблюдението на преминаването на EВРO1 и към стандарта ISO 20022.
Що се отнася до платежните инструменти, схеми и споразумения, през 2023 г. Евросистемата достигна важен етап в идентифицирането на платежните споразумения, които да бъдат контролирани или наблюдавани съгласно надзорната рамка на Евросистемата за надзор върху електронни платежни инструменти, схеми и споразумения (рамката ПИЗА). В допълнение към включването по рамката ПИЗА на нови поднадзорни субекти Евросистемата извърши цялостна оценка на първата група общоевропейски схеми и продължи работата си по мониторинга на измамите с карти.
Като емисионна централна банка на еврото Евросистемата продължи да участва в споразумения за съвместен надзор и управление на кризи за инфраструктурите на финансовите пазари със значителни дейности, деноминирани в евро. По отношение на централните контрагенти (ЦК) Евросистемата допринесе за оценката на промените в управлението на риска, предложенията за разширяване на услугите, плановете за възстановяване и плановете за преструктуриране. Що се отнася до сетълмента на ценни книжа, Евросистемата продължи да дава входяща информация за редовната оценка на ЦДЦК съгласно Регламента за централните депозитари на ценни книжа и да се подготвя за бъдещо упълномощаване на дружества – оператори на пазарни инфраструктури, базирани на технологията на разпределените регистри съгласно Регламент (ЕС) № 2022/858 (Регламент за пилотния режим на технологията на разпределените регистри).
В сферата на киберустойчивостта приключи прегледът на стратегията за киберустойчивост на Евросистемата за инфраструктурите на финансовите пазари, като подробностите относно подобренията и ревизиите се предвижда да бъдат обявени в началото на 2024 г. Освен това ЕСЦБ проведе своето периодично проучване на устойчивостта на киберпространството сред 80 инфраструктури на финансовите пазари в ЕС и предприе последващи действия със съответните надзорни органи и поднадзорни субекти.
ЕЦБ подкрепи различни глобални работни потоци, свързани с надзора (например относно формирането на печалбата на централните контрагенти, предпазните мерки на инфраструктурата на финансовите пазари спрямо финансови рискове, несвързани със споразумения за неизпълнение на участници и за „стабилни монети“), както и общоевропейския надзорен стрес тест за централните контрагенти, координиран от ESMA. ЕЦБ публикува и преглед на моделите за формиране на първоначален марж за централните контрагенти в ЕС, постоянно наблюдава влиянието върху централните контрагенти (ЦК) и техните членове на засилената колебливост на пазара и организира заедно с Deutsche Bundesbank и Федералната резервна банка на Чикаго Съвместната конференция за 2023 г. относно управлението на свързания с ЦК риск, за да се улесни дискусията между бизнеса, регулаторните органи и академичните среди.
Евросистемата редовно допринася за разработването на нови регламенти на ЕС за инфраструктурата на финансовите пазари и плащанията. По-конкретно, през 2023 г. тя предостави входяща информация за становището на ЕЦБ относно прегледа на Регламента за европейската пазарна инфраструктура. ЕЦБ активно допринесе и за подготовката на вторичното законодателство за Закона за цифровата оперативна устойчивост, най-вече в областта на тестовете срещу заплахи от проникване, които се разработват в съответствие с европейската рамка за етично сътрудничество на „червени екипи“, базирана на разузнаване на заплахите (TIBER-EU).
Евросистемата анализира потенциалното влияние на новите технологии, включително тази на разпределените регистри (DLT), върху сетълмента на финансови трансакции на едро. Тази работа е част от усилията на Евросистемата да гарантира, че централните банки са в крак с цифровите иновации и допринасят за тях при сетълмента на плащания и на ценни книжа.
Финансовата индустрия проявява все по-голям интерес към потенциални приложения на технологията на разпределените регистри (DLT), включително за трансакции, чийто сетълмент в момента се извършва в резервни пари. Ако DLT технологията намери значително приложение в индустрията, централните банки може да се наложи да предприемат действия, за да гарантират гладкото функциониране на платежните системи и ролята на резервните пари като монетарна котва, поддържаща стабилността, интеграцията и ефективността на европейската финансова система.
Евросистемата е определила четири концептуални решения, които дават възможност за извършване на сетълмент в резервни пари на трансакции на едро, при които например сетълментът на частта от сделката, свързана с ценни книжа, се извършва с помощта на инфраструктура, базирана на разпределените регистри (фигура 1).
Концептуални решения за сетълмент в резервни пари на трансакции на едро, регистрирани на платформи, базирани на технологията на разпределените регистри
Източник: Виж Neuhaus, H. and Plooij, M., “Central bank money settlement of wholesale transactions in the face of technological innovation”, Economic Bulletin, Issue 8, ECB, 2023.Забележки: Със сини линии, точки и иконки са обозначени резервните пари (CeBM). Лилавите линии, точки и иконки представят ценни книжа.
В помощ на проучвателната работа на Евросистемата е създадена специална група за пазарни контакти във връзка с технологията на разпределените регистри. Тази група предоставя входяща експертна информация и уведомява Евросистемата за напредъка в използването на разпределените регистри и други нови технологии на финансовите пазари на едро.
5 Дейности по пазарни операции и финансови услуги, предоставяни на други институции
През август 2023 г. Евросистемата одобри нова рамка за осигуряване на линии на централни банки извън еврозоната за ликвидност в евро и запази няколко линии за ликвидност с централни банки извън еврозоната, осигурявайки по този начин предпазен механизъм за пазарно финансиране. ЕЦБ продължи редовно да предлага операции в щатски долари на контрагенти от еврозоната. Тя не извърши интервенции на валутния пазар, но продължи от името на ЕС да отговаря за управлението на различни финансови операции и да изпълнява обща координираща роля във връзка с рамката на Евросистемата за услуги по управление на резервите.
Суаповите и репо линиите на Евросистемата са инструменти на паричната политика. Те помагат да се предотврати възможността напрежението на международните пазари на финансиране да попречи на ефикасното предаване на паричната политика на еврозоната. В таблица 5.1 са показани линиите за ликвидност, активни към 31 декември 2023 г.
През 2023 г. ЕЦБ продължи да предоставя ликвидност в щатски долари на седмична база със седемдневен срок, координирано със Системата на Федералния резерв, Банката на Канада, Bank of England, Японската централна банка и Швейцарската национална банка (мрежата на суаповите линии). От 20 март до 30 април 2023 г. след съгласуване с централните банки от мрежата за суапови линии честотата на операциите за предоставяне на щатски долари се увеличи от седмична на ежедневна. По-голямата честота имаше за цел да повиши ефикасността и да засили предпазната роля на операцията в период на засилен натиск върху условията за финансиране в щатски долари. Кредитирането от страна на контрагенти от еврозоната остана ограничено през цялата година.
Източник: ЕЦБ.Забележки: Списък на линиите за ликвидност на централните банки, които Евросистемата поддържа (към 31 декември 2023 г.). В таблицата не са включени репо линиите, създадени с централни банки извън еврозоната в рамките на механизма на централните банки за обратно изкупуване от Евросистемата (EUREP), за които ЕЦБ не оповестява своите контрагенти. Съгласно новата си рамка ЕЦБ е оповестила всички линии за ликвидност от 16 януари 2024 г. до момента.
През 2023 г. ЕЦБ не осъществи интервенции на валутния пазар. От въвеждането на еврото тя на два пъти интервенира на валутния пазар – през 2000 г. и 2011 г. Данните за валутните интервенции се публикуват на тримесечна база със закъснение от едно тримесечие в уебсайта на ЕЦБ и в Хранилището на статистически данни. Публикуваната в тримесечната таблица информация е обобщена също в таблица 5.2. Ако през съответното тримесечие няма валутни интервенции, това е изрично посочено.
Отчетната рамка обхваща валутните интервенции, провеждани от ЕЦБ едностранно или координирано с други международни органи, както и „граничните“ интервенции в рамките на Валутен механизъм II (ВМ II).
Към 31 декември 2023 г. общият непогасен номинален обем беше 200 млн. евро в рамките на МСФП, 42,8 млрд. евро по ЕМФС, 98,4 млрд. евро по линия на SURE и 39,54 млрд. евро по заемното споразумение за Гърция. И накрая, през 2023 г. ЕЦБ обработи плащания и лихвени плащания по заеми и безвъзмездни средства по програмата „Следващо поколение ЕС“ към и от различни държави членки и заеми за Украйна в рамките на МФП+.
Редица национални централни банки от Евросистемата предоставят услуги съгласно рамката на Евросистемата за услуги по управление на резервите
През 2023 г. продължи предлагането на обширен пакет от финансови услуги в съответствие с въведената през 2005 г. рамка на Евросистемата за услуги по управление на резервите (ERMS) с цел управление на деноминираните в евро резервни активи на клиенти. Съгласно тази рамка при хармонизирани условия и в съответствие с пазарните стандарти на централни банки, парични власти и държавни агенции, разположени извън еврозоната, както и на международни организации редица национални централни банки от Евросистемата предоставят финансови услуги. ЕЦБ играе обща координираща роля, следи за гладкото функциониране на услугите, насърчава промени за усъвършенстване на рамката и изготвя съответните отчети за органите за вземане на решения в ЕЦБ.
Броят на клиентските сметки, отчетени при ERMS, възлиза на 273 в края на 2023 г. в сравнение с 270 в края на 2022 г. Общият размер на агрегираните наличности (включително парични активи и вложèния в ценни книжа), управлявани в съответствие с рамката на ERMS, през 2023 г. спрямо 2022 г. намаля с близо 20%.
6 Парите в брой остават най-често използваното платежно средство сред европейските граждани при ниско ниво на фалшифициране
Евробанкнотите в обращение се влияеха от повишаването на основните лихвени проценти на ЕЦБ, след като паричните наличности като средство за запазване на стойността намаляха. Голямо мнозинство от европейските граждани смятат, че е важно да имат възможност да плащат в брой. В съответствие с това ЕЦБ има за цел да осигури ефикасен достъп до и приемане на пари в брой в еврозоната.
Евросистемата се ангажира също да гарантира, че парите в брой остават във висша степен устойчиви и екосъобразни, оценявайки екологичния отпечатък на банкнотите като платежно средство. Подготовката за разработването на нова серия евробанкноти е възможност те да станат по-разпознаваеми за европейците. Ето защо по време на целия процес по разработката им се провеждаха консултации с обществеността.
6.1 Обращение на евробанкнотите и осигуряване на достъп до и приемане на пари в брой
Обращението на евробанкнотите бе повлияно от повишаването на лихвените проценти
В края на 2023 г. броят на евробанкнотите в обращение възлезе на 29,8 млрд., а съвкупната им стойност – на 1,57 трлн. евро. Увеличенията на основните лихвени проценти на ЕЦБ от юли 2022 г. насам продължаваха да оказват сдържащо въздействие върху притежаваните пари в брой като средство за запазване на стойността, тъй като банкнотите не носят лихва. Съответно през 2023 г. се наблюдаваше много нисък годишен темп на прираст от 1,2% и -0,3% на броя и стойността на банкнотите.
За да поддържат качеството на евробанкнотите в обращение и доверието в тях, националните централни банки от Евросистемата обработиха 25,3 млрд. евробанкноти и замениха 3,3 млрд. износени с новоотпечатани банкноти.
Стойността на евромонетите в обращение нарасна с 3,2% годишно и достигна 33,5 млрд. евро в края на 2023 г., което се равнява на 148,2 млрд. евромонети.
Екологичният отпечатък на продукта (Product Environmental Footprint) отчита пълния жизнен цикъл на банкнотите – от суровината до производството, разпространението и унищожаването им
ЕЦБ проведе проучване относно екологичния отпечатък на евробанкнотите, за да оцени отпечатъка върху околната среда от годишните разплащания в брой на дадено лице с използване на евробанкноти и гарантира, че парите в брой остават във висша степен устойчиви и екосъобразни.
Резултатите показаха, че отпечатъкът от използваните от едно лице за една година евробанкноти се равнява на осемкилометрово шофиране с автомобил и представлява едва 0,01% от общото им годишно въздействие върху околната среда, свързано с потреблението.
В Проучването на екологичния отпечатък на продуктите се анализира и постигнатият досега напредък
След пускането им в обращение банкнотите се използват многократно. Етапът на разпределението, включително потреблението на енергия и транспортът, допринасят в най-голяма степен за отпечатъка им върху околната среда. Използването на екологично чист памук в хартията за банкноти намалява въздействието на евробанкнотите върху околната среда с почти 50%, както и общия отпечатък на плащанията с евробанкноти с 3,6% в сравнение с използването на обикновен памук от неекологични източници. Предвижда се допълнително намаляване, след като се премине към по-органичен памук. В ход е обширна научноизследователска и развойна дейност за намиране на алтернативни методи за унищожаване на негодни банкноти, като например рециклиране и повторно използване на отпадъчния материал.
През 2023 г. беше отчетено едно от най-ниските нива на фалшификатите спрямо всички банкноти в обращение
Брой на неистинските банкноти, открити за година, на милион истински евробанкноти в обращение
ЕЦБ се подготвя да разработи нова серия евробанкноти с цел да запази високата им устойчивост на фалшифициране и да ги направи възможно най-екологични. Този процес отразява ангажимента на Евросистемата по отношение на парите в брой и е възможност евробанкнотите да станат по-разпознаваеми за европейците.
За да се гарантира, че мненията на европейците са отразени в бъдещия дизайн, в процеса на създаване на новия дизайн се провеждат консултации с обществеността
Мултидисциплинарна консултативна група с членове от всички държави от еврозоната предложи списък от теми въз основа на изразените мнения. Впоследствие Управителният съвет избра седем теми, а хората бяха призовани да изразят предпочитанията си. На базата на резултатите от двете обществени проучвания от лятото на 2023 г. Управителният съвет избра „Европейска култура“ и „Реки и птици“ като две възможни теми за бъдещи евробанкноти.
Решение за окончателния дизайн и кога да бъдат произведени и емитирани новите банкноти се очаква да бъде взето през 2026 г.
Освен това Управителният съвет реши да създаде консултативна група, която до края на 2024 г. да предложи идеи за мотиви, илюстриращи избраните теми. След това ще бъде проведен конкурс за художествено оформление на новите банкноти. Европейските граждани отново ще имат възможност да изразят предпочитанията си по отношение на няколко варианта за дизайна им. През 2026 г. се очаква ЕЦБ да определи с решение окончателния дизайн и срока за отпечатване и емитиране на новите банкноти. След като бъде взето решение за отпечатването на новите банкноти, ще са необходими няколко години, преди първите от тях да бъдат емитирани.
ЕЦБ, подпомагана от националните централни банки (НЦБ), разработва, събира, съставя и разпространява широк набор от статистически данни и информация, необходими за подпомагане на паричната политика на ЕЦБ, както и на свързаните с финансовата стабилност и други задачи на Европейската система на централните банки (ЕСЦБ) и на Европейския съвет за системен риск. Тази статистика се използва и от публични органи, международни организации, участници на финансовите пазари, медии и широката общественост и помага на ЕЦБ да засили прозрачността в своята работа.
През 2023 г. ЕЦБ съсредоточи вниманието си върху новата статистика на еврозоната, а именно по-подробно отчитане на външната статистика и разбивките на държавния дълг по кредити, валута и депозитни компоненти. ЕЦБ реши също да разшири съвкупността от отчетни единици за статистиката на паричния пазар и публикува нова статистика за финансови сметки с разбивка на животозастрахователните и пенсионните права според инвестиционния риск. Като част от своя план за действие в областта на климата ЕЦБ публикува свързани с климата показатели на своята интернет страница. Освен това Евросистемата стартира проучване, за да определи кои теми могат да бъдат включени в обхвата на Рамката за интегрирана отчетност.
Нови данни за външната статистика станаха достъпни за потребителите
За да отговори на нуждите на потребителите от по-подробна презгранична статистика, през април 2023 г. ЕЦБ започна публикуването на допълнителна информация за външната статистика в съответствие с изменените Насоки на ЕЦБ относно външната статистика. Новите динамични редове разделят данните за инвестиционните фондове, застрахователните дружества и пенсионните фондове, другите финансови институции, нефинансовите предприятия и комбинират данните за домакинствата и нетърговските организации, обслужващи домакинствата. Те също така идентифицират вида на дълговия инструмент, използван за преки инвестиции. Налични са допълнителни данни за дългови ценни книжа, кредити и търговски кредити и аванси, както и допълнително за контрагенти по географски признак.
Бяха публикувани нови разбивки за заемите, валутата и депозитите на дълга на сектор „държавно управление“
Освен това ЕЦБ започна да оповестява нови разбивки за заемите, валутата и депозитния компонент на държавния дълг на държавите – членки на ЕС, което дава възможност за по-задълбочена оценка на правителственото финансиране. Макар че дълговите ценни книжа обичайно заемат най-голям дял от държавния дълг, заемите и депозитите са значителен компонент, който се равнява на около 16% от БВП на еврозоната през 2022 г. и на 17,5% от общия държавен дълг. Данните показват различните източници на финансиране и представят разбивка по категории кредитори, включително търговски банки, многостранни организации (като Международния валутен фонд) и институциите на Европейския съюз (например Европейската инвестиционна банка).
ЕЦБ реши да разшири съвкупността от отчетни единици за статистиката на паричния пазар в евро
През април 2023 г. ЕЦБ реши да разшири съвкупността от отчетни единици за статистиката на паричния пазар (MMSR), като добави 24 нови банки към досегашните 46, които вече се отчитат. Новите отчетни единици ще започнат да отчитат данни за статистиката на паричния пазар от 1 юли 2024 г. Подадената от тях информация ще направи по-представителни публикуваните от ЕЦБ статистически данни за паричните пазари. Данните от новите отчетни единици ще бъдат включени на по-късен етап при изчисляването на краткосрочния лихвен процент в евро (€STR), за да се гарантира, че новоотчетените данни са с достатъчно високо качество. Разширената съвкупност от отчетни единици ще подпомогне представителността, устойчивостта и надеждността на бенчмарка.
ЕЦБ публикува нова статистика на финансовите сметки с разбивка на животозастрахователните и пенсионните права според инвестиционния риск
След като измени своите Насоки относно изискванията за статистическа отчетност по отношение на тримесечните финансови сметки, през октомври 2023 г. ЕЦБ започна да публикува нови разбивки за животозастраховане, анюитетни и пенсионни права чрез разпределение на инвестиционния риск за всички държави – членки на ЕС, и еврозоната. Тези права са важна част от финансовите активи на домакинствата и са записани като пасиви във финансовите сметки на застрахователните дружества и пенсионните фондове (и в много по-малка степен – към други сектори). Новите данни показват до каква степен домакинствата поемат инвестиционния риск от премиите и вноските, инвестирани от тяхно име.
През януари 2023 г. ЕЦБ публикува на интернет страницата си първи набор от експериментални и аналитични статистически показатели, свързани с изменението на климата. Тези показатели бяха събрани в тясно сътрудничество с националните централни банки от ЕСЦБ и са част от разширения план за действие на ЕЦБ, свързан с климатичните промени.
Експерименталните показатели за устойчиво финансиране представят преглед на дългови инструменти с характеристики за устойчивост, емитирани или държани от резиденти на еврозоната. Те предоставят информация за приходите, набрани за финансиране на устойчиви проекти, и по-подробно за прехода към икономика с нулеви нетни емисии.
Аналитичните показатели за въглеродните емисии на финансовите институции предоставят информация относно въглеродоемкостта на портфейлите от ценни книжа и кредити на финансовите институции и по този начин помагат да се оцени ролята на сектора за финансиране на прехода към икономика с нулеви нетни емисии и свързаните с това рискове. Показателите предоставят информация относно експозицията на банките към контрагенти с висока степен на зависимост от въглеродоемки бизнес модели.
Аналитичните показатели за физическите рискове в кредитните портфейли и портфейлите от ценни книжа оценяват рисковете, произтичащи от въздействието на предизвиканите от изменението на климата природни бедствия, като наводнения и горски пожари, върху резултатите за кредитите, облигациите и акциите. Показателите могат да се използват за сравняване на физическия риск по държави, сектори и видове рискове.
Продължи работата по трите набора от данни с цел допълнително повишаване на качеството на наличните данни и разбивки, включително географска, секторна и друга детайлизация.
Рамката за интегрирана отчетност (IReF) се стреми да интегрира съществуващите статистически изисквания към банките относно данните на ЕСЦБ, доколкото това е възможно, в единна, стандартизирана отчетна рамка, приложима в цялата еврозона.
Рамката за интегрирана отчетност е първата стъпка към по-широка инициатива за интегрирана система за отчитане на статистически и надзорни данни и на данни за преструктурирания в Европейския съюз, както се изисква от европейския банков сектор и както беше поискано от Европейския парламент и от Съвета. Европейският банков орган, ЕЦБ, Единният съвет за преструктуриране и Европейската комисия работят заедно в неформална координационна група за по-нататъшно насърчаване на тази интеграция. През 2023 г. те обсъдиха работните аспекти в Съвместен комитет за банкова отчетност (СКБО), включващ съответните европейски и национални органи, както и банковия сектор. Очаква се той да бъде създаден през 2024 г.
ЕСЦБ е в тясно сътрудничество и с банковия сектор с цел оптимизиране на отчетността и намаляване на общото бреме на отчетността чрез Речника за интегрирана отчетност на банките (BIRD). Това е доброволна съвместна инициатива, която обединява националните централни банки от ЕСЦБ и търговските банки. Речникът BIRD, който може да се ползва безплатно, е от полза за банките при генериране на статистически, надзорни и свързани с преструктурирането отчетни резултати, които съответстват на заложени в европейското законодателство изисквания за отчетност. BIRD е интегриран речник без излишно съдържание – всички основни понятия за отчетните задължения са определени и описани еднократно, което помага на банките да преценят кои данни от вътрешните си системи да изберат и как да ги обработват.
Един от първите резултати от използването на BIRD ще бъде подпомагането на банките за постигане на съответствие с IReF – новата рамка за събиране на данни, която ще се прилага последователно във всички държави от еврозоната. Отчетните единици ще могат да използват BIRD за отчитане в Рамката за интегрирана отчетност, както и за други отчетни задължения. Речникът ще допринесе за намаляване на бремето на отчетността за банките и ще подобри качеството на данните, отчитани пред съответните органи.
Новата експериментална статистика предоставя тримесечна информация за разпределението на богатството на домакинствата в еврозоната в съответствие с националните сметки.
DWA предоставят данни за нетното богатство и съвкупните активи и пасиви, както и за техните компоненти. Разбивката на домакинствата включва данни за нетното богатство – петте най-големи децила и 50% от най-малкия, както и за заетостта и жилищния статус. Наборът от данни на DWA включва също Коефициента на Джини за нетното богатство, данни за медианното и средното нетно богатство, дела на нетното богатство, притежаван от долните 50%, горните 10% и горните 5% от домакинствата, както и съотношението „дълг/активи“ по децили на нетното богатство на домакинствата.
Промени в жилищното благосъстояние по децил (D) на нетното богатство и дял в нетното богатство на най-горните 5%, еврозона
Измененият Регламент на ЕЦБ относно статистиката на плащанията влезе в сила на 1 януари 2022 г. Подобренията спрямо предишната правна рамка отразяват както тенденции в сферата на плащанията, така и съответни промени в законодателството на ЕС. Честотата на събирането на данни също се увеличи от годишна на полугодишна и тримесечна. За първи път данни за статистиката на плащанията съгласно изменената рамка бяха публикувани на 9 ноември 2023 г. чрез Портала за данни на ЕЦБ. Бяха оповестени данни за всички тримесечия на 2022 г. и за първите две тримесечия на 2023 г., както и за двете полугодия на 2022 г.
Статистиката на плащанията, предоставяна на шестмесечна основа, вече включва информация за иновативни платежни услуги на дребно, като например плащания посредством мобилни устройства, безконтактни плащания, електронна търговия и нови видове платежни услуги, както са определени в изменената Директива за платежните услуги (ДПУ2). При всяко публикуване на полугодишни данни се оповестява прессъобщение. Като част от разширеното събиране на данни информацията в Портала за данни на ЕЦБ показва наред с другото силното търсене на безконтактни картови плащания, които през първата половина на 2023 г. съставляват 57% от всички картови плащания в еврозоната (графика А).
Дял на безконтактните картови плащания като процент от всички картови плащания в еврозоната през първата половина на 2023 г.
Допълнително се събират данни за измамни платежни трансакции, начини за проверка за истинност на платежни операции и за платежни схеми. За целите на мониторинга на презграничната търговия на тримесечна база се събират данни за картови платежни трансакции с разбивка по държави в световен мащаб, както и с допълнителни разбивки по кодове на категориите търговци.
През юли 2023 г. Мрежата за изследване на финансовото състояние и потреблението на домакинствата (HFCN) оповести резултатите от четвъртата (2021 г.) вълнà от Наблюдението на финансовото състояние и потреблението на домакинствата (HFCS). HFCS е полезен източник на информация на ниво домакинство относно финансите и потреблението на домакинствата за няколко изследователски проекта, провеждани от членове на HFCN, Работната група на ЕЦБ за изследване на хетерогенността и външни изследователи. Тези проекти включват работа по преразпределителните ефекти от инфлационните шокове върху балансите на домакинствата,[68] разликите в притежаваното богатство между мъжете и жените (разликата в богатството между половете), измерването на несигурността на доходите с помощта на данни за очакванията и хетерогенността на ефектите от пандемията върху финансите на домакинствата и новите сметки за разпределението на богатството (виж каре 5).
През 2023 г. експерти на ЕЦБ публикуваха 120 изследвания в поредицата на ЕЦБ „Работни материали“. Освен това в поредиците на ЕЦБ „Тематични материали“, „Статистически материали“ и „Дискусионни материали“ бяха публикувани изследвания, посветени в по-голяма степен на паричната политика, или методологически разработки. Резултатите от много изследователски дейности на ЕЦБ бяха поместени и в известни научни списания, а 12 статии са публикувани в Научноизследователския бюлетин на ЕЦБ, насочен към по-широка аудитория. В каре 7 са описани по-подробно резултатите от скорошната изследователска дейност на ЕЦБ относно икономическата динамика след екстремни явления – тема от огромно значение както за ценовата, така и за финансовата стабилност.
Каре 7	Икономическата динамика след екстремни събития – количествено определяне на компромисите по отношение на финансовата стабилност за паричната политика в периоди на висока инфлация
Неотдавнашни изследвания са съсредоточени върху разработването и прилагането на нови инструменти за оценяване и количествено определяне на връзката между паричната политика и малковероятни макроикономически рискове. Условията за финансова стабилност и капацитетът на баланса във финансовия сектор играят решаваща роля за малковероятните макроикономически рискове в съответствие с нарастващия брой доказателства, показващи, че финансовите затруднения са силен фактор за прогнозиране на краткосрочни рискове за растежа. Освен това паричните интервенции могат да повлияят на финансовата стабилност в краткосрочен план чрез непосредственото си въздействие върху финансовия сектор както чрез осигуряване на ликвидност на финансовите посредници по време на кризи, така и чрез риска от внезапно разстройство на пазара при повишаване на лихвените проценти и затягане на условията за финансиране.[73]
Анализът разкри значителни рискове за икономическия растеж от третото тримесечие на 2022 г. нататък. Моделът оценява 10% вероятност реалният БВП в еврозоната да спадне с повече от 3% през следващата година. Рисковете за финансовата стабилност също се влошаваха, като вероятността от напрежение във финансовата система се увеличи. Тези рискове, породени от скока в цените на суровините и напрежението на финансовите пазари след руската инвазия в Украйна, трябваше да бъдат балансирани с рисковете от повишаване на инфлацията, която значително надхвърляше целевите нива.
Затягането на политиката над пазарните очаквания би засилило краткосрочните рискове за растежа и финансовата стабилност. Това е така, защото вероятността от краткосрочни финансови затруднения е особено чувствителна към паричната политика. В средносрочен план обаче по-строгата парична политика може също така да ограничи рисковете за финансовата стабилност, намалявайки ливъриджа на финансовата система и повишавайки рисковите премии върху финансовите активи. Моделът определя количествено ефекта от по-строгата парична политика върху по-високите краткосрочни и по-ниските средносрочни рискове за финансовата система и реалната икономика.
В тази глава се разглежда компетентността на Съда на Европейския съюз („Съдът“) по отношение на ЕЦБ, предоставена е информация относно становища на ЕЦБ и случаи на неспазване на задължението за консултиране с ЕЦБ по законопроекти, попадащи в сферата на нейната компетентност. Засегнато е и наблюдението от страна на ЕЦБ на спазването на забраната за парично финансиране и привилегирован достъп.
9.1 Компетентност на Съда на Европейския съюз по отношение на ЕЦБ
Съдът на ЕС сложи край на продължилите повече от десетилетие съдебни спорове, свързани с преструктурирането на гръцкия държавен дълг през 2012 г., като отхвърли жалбата по последните висящи искове за обезщетение срещу ЕЦБ
Съдът на ЕС излезе с тълкование, че минималните стандарти на ЕЦБ за проверка на годността на евробанкнотите не се прилагат за работещите с пари в брой на професионална основа, като например кредитни институции и компании за транспортиране на пари
Съдът на ЕС потвърди ограниченията за съдебния контрол на свързаните с банковия надзор решения въз основа на широки дискреционни пълномощия
Съдът потвърди, че ЕЦБ има изключителната компетентност да отнема лицензи за банкова дейност, включително за сериозни нарушения на националното законодателство в областта на борбата с изпирането на пари и финансирането на тероризма
През септември 2023 г. Съдът на ЕС[77] отхвърли жалбата на Versobank AS срещу решението на Общия съд от 6 октомври 2021 г., който отхвърли жалбата за отмяна на решението на ЕЦБ, с което се отнема лицензът на банката да извършва дейност като кредитна институция. В това решение Съдът на ЕС потвърди, че ЕЦБ разполага с изключителната компетентност да отнема банковия лиценз на всички кредитни институции, установени в участващите държави членки, независимо от това дали те са класифицирани като значими или по-малко значими институции, включително на основания, свързани със сериозни нарушения на националното законодателство за транспониране на Директивата за борба с изпирането на пари.
В член 127, параграф 4 и член 282, параграф 5 от Договора за функционирането на Европейския съюз се изисква провеждането на консултации с ЕЦБ по всеки предложен законодателен акт на ЕС или национален законопроект, попадащ в сферата на нейната компетентност. Всички становища на ЕЦБ се публикуват в EUR-Lex. През 2023 г. ЕЦБ прие 12 становища по предложèния за правни актове на Съюза и 35 становища във връзка с национални законопроекти.
В 12 случая не беше спазено задължението за консултиране с ЕЦБ по законопроекти
Бяха отбелязани 12 случая на несъблюдаване на задължението за консултиране с ЕЦБ по национални законопроекти, като две от тях бяха във връзка с правни актове на ЕС и 10 – с национално законодателство. По отношение на седем от тези 12 случая ЕЦБ прие по собствена инициатива становища.
Последният случай на неспазване на национално равнище е испанско дело относно закон, който задължава Banco de España да предприеме необходимите мерки с цел да даде възможност на инвестиционните посредници да откриват сметки в централната банка, за да депозират средствата, които получават от своите клиенти. Този случай бе преценен като очевиден и съществен, тъй като освен прякото му въздействие върху функционирането на платежните системи той може да повдигне въпроси, свързани с паричната политика и финансовата стабилност.
ЕЦБ прие 12 становища относно законодателни предложèния на ЕС, обхващащи теми като цифровото евро; евробанкнотите и евромонетите като законно платежно средство; реформата на икономическото управление в ЕС; рамката на Съюза за управление на кризи и застраховане на депозитите; мерките за намаляване на свръхекспозиции към централни контрагенти (ЦК) от трети държави, за подобряване на ефективността на клиринговите пазари в ЕС и за отчитане на риска от концентрация към ЦК и риска, свързан с контрагента, при сделки с подлежащи на централизиран клиринг деривати; незабавните кредитни преводи в евро; свързани с климата проблеми, включително енергийните характеристики на сградите, надлежната проверка на устойчивостта на предприятията и прозрачността и принципиалността на рейтинговите дейности в екологичната, социалната и управленската сфера; статистика на Европейския съюз за пазара на труда за предприятията и назначаването на нов член на Изпълнителния съвет на ЕЦБ.
По отношение на националното законодателство, което често обхваща повече от една тема, ЕЦБ прие 19 становища, засягащи НЦБ; 15 становища относно стабилността на финансовата система; 13 становища, засягащи пруденциалния надзор върху кредитните институции; седем становища по валутни въпроси и платежни средства; пет становища относно инструментите и операциите на паричната политика и прилагането ѝ; и три становища, във връзка с платежни системи и/или системи за сетълмент на ценни книжа. През 2023 г. темата за банковите данъци и налози със специално предназначение, въведени в отговор на по-високите инфлация и лихвени проценти, беше предмет на седем становища.
9.3 Спазване на забраната за парично финансиране и привилегирован достъп
ЕЦБ наблюдава също извършваните от централни банки в ЕС на вторичния пазар покупки на дългови инструменти, емитирани от съответния национален публичен сектор, от публичния сектор в други държави членки и от институции и органи на ЕС. В съответствие със съображенията в Регламент (ЕО) № 3603/93 на Съвета придобиването от вторичния пазар на дългови инструменти, емитирани от публичния сектор, не трябва да се използва за заобикаляне на целите на член 123 от Договора.
Забраните, залегнали в разпоредбите на членове 123 и 124 от Договора, като цяло се спазват
Дейностите на ЕЦБ по наблюдение, проведени за 2023 г., потвърждават, че членове 123 и 124 от Договора като цяло се спазват.
ЕЦБ ще продължи да следи участието на Magyar Nemzeti Bank в Будапещенската фондова борса, тъй като закупуването от банката през ноември 2015 г. на мажоритарния дял от борсата още може да се разглежда като пораждащо опасения за парично финансиране.
Окончателното освобождаване от активи, имащи отношение към Ирландската корпорация за преструктуриране на банки, извършено през 2023 г. от Banc Ceannais na hEireann/Central Bank of Ireland чрез продажби на дългосрочни бонове с плаващ лихвен процент, сложи край на сериозните опасения за парично финансиране, които продължават от 2013 г. насам.
Финансирането от НЦБ на задължения на публичния сектор към Международния валутен фонд (МВФ) не се счита за парично финансиране, при условие че води до чуждестранни вземания, които имат всички характеристики на резервни активи. Въпреки това финансовите дарения, предоставени през предходни години от Nationale Bank van België/Banque Nationale de Belgique и Banque de France чрез МВФ за облекчаване на дълга на силно задлъжнели бедни държави, не доведоха до чуждестранни вземания и следователно изискват предприемането на корективни мерки.
Нещо повече, ЕЦБ взаимодействаше тясно с Комисията ECON при работата си по цифровото евро. През 2023 г. членът на Изпълнителния съвет по това време г-н Панета участва в три извънредни изслушвания на ECON, за да обсъди напредъка, постигнат в етапа на проучване на цифровото евро, включително по теми като опит на потребителите, законно платежно средство, и законодателния процес в областта на цифровото евро.[78] ЕЦБ организира също технически семинари на експертно равнище с Европейския парламент и участва в събития, организирани от членове на Европейския парламент за обсъждане на цифровото евро.
През 2023 г. подкрепата за еврото достигна почти рекордно високо равнище
Последното проучване на Евробарометър, проведено през октомври и ноември 2023 г., показа, че 79% от респондентите в еврозоната подкрепят еврото, а 43% са склонни да вярват на ЕЦБ. Високата степен на подкрепа за еврото е много положителен знак, докато сравнително по-ниското равнище на доверие в ЕЦБ показва, че институцията трябва да продължи да полага усилия за комуникация с обществеността и с избраните от гражданите представители. Изграждането на обществено доверие също ще остане неразделна част от работата на ЕЦБ занапред. В този смисъл Банката остава решена да участва активно в конструктивния диалог с Европейския парламент и с гражданите в еврозоната.
Г-20 работи в условията на засилено геополитическо напрежение и трудна глобална среда, като се стреми да запази многостранността
Политически въпроси, свързани с МВФ и международната финансова архитектура
ЕЦБ активно участваше в дискусиите в МВФ. През 2023 г. МВФ реши да увеличи квотните си ресурси и продължи да адаптира инструментариума си и да подкрепя Украйна
ЕЦБ продължи да играе активна роля в обсъжданията на международната парична и финансова система в Международния валутен фонд (МВФ) и на други форуми, отстоявайки гледната точка на централната банка в общите европейски позиции, заемани на тези форуми.[79] През 2023 г. основните теми бяха прегледът на квотите на МВФ, корекции в кредитната политика и инструментариума на МВФ, както и въпроси, свързани със специалните права на тираж (СПТ) и тяхното насочване.
Основната цел на ЕЦБ – поддържането на ценова стабилност – е определена в член 127, параграф 1 от Договора за функционирането на Европейския съюз. Освен това Договорът предвижда, че „без да се засяга целта за ценова стабилност“, ЕЦБ подкрепя също общите икономически политики в Европейския съюз, за да допринесе за постигането на целите на Съюза, както е посочено в член 3 от Договора за Европейския съюз.[83] В това каре е обяснено как при провеждането на паричната политика и отчетността на ЕЦБ се отчита вторичната цел.[84]
Как ЕЦБ изпълнява своята вторична цел при вземането на решения по паричната политика
Как ЕЦБ представя ефекта от своите действия върху вторичната цел
ЕЦБ извършва ключова работа по екологични, социални и управленски въпроси. За публична институция като ЕЦБ това включва отчетност пред гражданите на Европейския съюз (ЕС) и техните избрани представители, комуникация и взаимодействие с различна аудитория, придържане към най-високите етични стандарти и прозрачност, овластяване на служителите и подобряване на благосъстоянието им, както и разглеждане на последиците и рисковете, свързани с климата и околната среда.
През 2023 г. ЕЦБ продължи да работи по теми, свързани с околната среда, социалната сфера и управлението
Този преглед на основните екологични, социални и управленски тенденции през 2023 г. се допълва от други раздели на настоящия Годишен отчет и от допълнителната информация, налична на уебсайта на ЕЦБ (таблица 11.1).
Рисковете, свързани с климата, постепенно биват интегрирани в общата рамка за рисковете
ЕЦБ се справя с рисковете, свързани с екологичните, социалните и управленските рискове, като част от своите рамки за управление на риска за финансовите и нефинансовите рискове, както е описано в главата за управление на риска в Годишния отчет на ЕЦБ за 2023 г.
Стрес тестването във връзка с климата започна през 2022 г. и оттогава се превърна в редовна практика. То е част от действията за постепенно интегриране на рисковете, свързани с климата, в общата рамка за рисковете. В първия си стрес тест на баланса на Евросистемата за климатичния риск ЕЦБ оцени чувствителността на профила на финансовия риск на Евросистемата към климатичните промени и така разшири възможностите на Евросистемата за оценка на климатичния риск. Резултатите осигуриха първа оценка на въздействието на климатичния риск върху баланса на ЕЦБ.
Осведомеността по етичните въпроси и почтеността остана ключов приоритет през 2023 г.
По-голямата осведоменост в областта на етиката и почтеността и лесният достъп до етични съвети доведоха до ясно изразено увеличение на запитванията от 1690 през 2022 г. на 2767 през 2023 г. (графика 11.1).
Проверките за съответствие, които се извършваха с помощта на външна одиторска фирма, потвърдиха като цяло придържането на служителите на ЕЦБ и на членовете на висшите ръководни органи на Банката към правилата за частните финансови сделки.
Независимият Комитет на ЕЦБ по етика допълва управленската структура на ЕЦБ. Той предоставя консултации по етични въпроси на високопоставени длъжностни лица в ЕЦБ, засягащи най-вече частна дейност и доходоносна заетост след изтичане на мандата, и оценява декларациите им за интереси. Освен това Комитетът по етика наблюдава международните тенденции в областта на етиката и доброто поведение. Той дава и консултации по желателни актуализации на етичната рамка на ЕЦБ за високопоставените ѝ служители, като например неотдавнашното усъвършенстване на правилата за частните финансови сделки.
Комитетът по етика и съответствие продължи да оказва подкрепа на националните централни банки и компетентните национални органи при прилагането на Насоки за етично поведение, приети през 2021 г., както и насоки за съгласувано и последователно тълкуване на етичните стандарти в Евросистемата. Освен това, за да използва най-добре разнообразните гледни точки, Комитетът организира сесии по теми от взаимен интерес, на които присъстваха над 50 различни публични институции и организации.
На европейско равнище през 2023 г. ЕЦБ продължи да играе активна роля в текущите междуинституционални преговори за създаване на независим орган на ЕС по етика.
На международно равнище ЕЦБ участваше активно в обмена на знания и определянето на стандарти в Етичната мрежа на многостранни организации както в ролята ѝ на заместник-председател на мрежата, така и чрез участието ѝ в срещите и в годишната конференция. ЕЦБ участва и в първия преглед на изпълнението на Конвенцията на ООН срещу корупцията.
Намаляващата, но все още твърде висока инфлация и все по-осезаемите последици за икономиката от затягането на политиката на ЕЦБ създадоха сложна комуникационна среда за ЕЦБ през 2023 г. Във времена на извънредно голяма несигурност и на криза в издръжката на живота акцентът в комуникацията на ЕЦБ трябваше да бъде поставен върху убеждаването на хората и бизнеса в нейния ангажимент да върне инфлацията към целевото ѝ равнище и да ги убеди, че ще успее да постигне това с основните инструменти на политиката, с които разполага.
Водещият принцип на ЕЦБ в областта на комуникацията беше „обяснявай, обяснявай, обяснявай“, за да помогне на хората да разберат нейните решения
Ето защо ЕЦБ засили комуникацията си по отношение на паричната политика. След като затягането на паричната политика започна да дава очаквания ефект от намаляване на търсенето, важно беше да се обяснят решенията на ЕЦБ и отново да се подчертае, че основният ѝ мандат е да се бори с инфлацията. Наред с многобройните публични изказвания на лицата, отговорни за вземането на решения в ЕЦБ, в няколко публикации в блога на ЕЦБ беше обяснено как инфлацията влияе върху реалните доходи и какво е значението на структурните политики на правителствата за справяне с инфлацията, като беше предоставена и важна аналитична информация относно рекордно високите равнища на участие на труда. Подкастове на ЕЦБ описваха движещите сили на инфлацията, а чрез специално лятно училище с подкастове беше разяснявана ролята на ЕЦБ за поддържане на ценовата стабилност.
Същевременно се наложи да бъдат дадени отговори на основателните въпроси, защо ЕЦБ не е успяла да предвиди рязкото покачване на инфлацията и защо нейните макроикономически прогнози са били погрешни. Яснотата и точността на прогнозите на Евросистемата са особено важни за стабилизиране на очакванията и засилване на доверието в политиката на ЕЦБ. Също така беше важно да се обяснят различните източници на несигурност и да се общува с чувство на смирение като средство за укрепване на доверието.
Съобщенията на ЕЦБ имаха за цел да очертаят контекста на балансовите загуби на ЕЦБ и на централните банки от Евросистемата
През 2023 г. в резултат на предишни решения по паричната политика и по-специално на мащабни покупки на активи ЕЦБ и други централни банки от Евросистема се изправиха пред загуби в балансите си. ЕЦБ положи специални усилия да обясни например откъде произтичат печалбите и загубите на централната банка посредством специална статия в „ЕЦБ обяснява“. Това също така позволи на ЕЦБ да разгледа тези загуби в контекста на реализираните в продължение на много години значителни печалби и да подчертае, че нейната задача е да взема решения по паричната политика, които да подпомагат постигането на целта ѝ за ценова стабилност, а не да реализира печалби.
Във фокуса на по-нататъшните извънредни усилия в областта на комуникациите през 2023 г. беше бъдещето на нашата валута, както под формата на пари в брой, така и като пари в цифров вид.
ЕЦБ започна работа по проектирането на следващата серия евробанкноти с помощта на европейската общественост
ЕЦБ подчерта, че парите в брой ще продължат да съществуват – и евентуално ще бъдат допълнени от цифрово евро
Особено важно беше през 2023 г. ЕЦБ да изрази твърдия си ангажимент за запазване на парите в брой, тъй като тя се подготвя за евентуалното въвеждане на цифрово евро.
Като цяло тези съвместни усилия и последвалото широко медийно отразяване успяха да популяризират проекта за цифрово евро и да допринесат за по-доброто му разбиране. Анализът показва, че макар първоначално интересът към цифровото евро да е бил най-голям сред по-младите поколения европейци, осведомеността и разбирането вече са обхванали всички възрастови групи.
2023 г. беше и годината, в която ЕЦБ отпразнува 25-ата си годишнина. По този повод ЕЦБ организира събитие, на което присъстваха високопоставени представители на институциите на Европейския съюз, на страната домакин на ЕЦБ – Германия, и на други държави от еврозоната, както и предишните председатели на ЕЦБ Жан-Клод Трише и Марио Драги. Освен това в края на 2023 г. и в началото на 2024 г. ЕЦБ съвместно с други институции на ЕС отбеляза 25 години от създаването на еврото. Тези исторически събития дадоха възможност на ЕЦБ да подчертае успеха на единната валута, ползите от нея за гражданите на Европа като гарант за стабилността по света и символ на европейското единство.
Установяване на връзка с младежта чрез социалната медийна кампания „Работим за стабилност“
С цел да се свърже по-специално с по-младите хора през 2023 г. ЕЦБ проведе в социалните медии кампанията „Работим за стабилност“. Целта беше да се обяснят по интерактивен и личен начин основни аспекти на ЕЦБ и нейната дейност: целта за ценова стабилност, ролята на банковия надзор и как решенията на ЕЦБ влияят на ежедневния живот. Постовете на кампанията имат 166 милиона гледания и достигнаха до 43 милиона младежи.
В сравнение с 2022 г. бяха подадени повече молби за публичен достъп, включително забележимо се увеличиха и тези за достъп до документи по институционални и управленски теми
Публичният достъп до документи е неразделна част от политиката на ЕЦБ за прозрачност. Той насърчава откритостта на ЕЦБ и засилва нейната демократична легитимност.
През 2023 г. ЕЦБ получи повече молби (73 молби) за достъп до документи в сравнение с 2022 г. (63 молби). Като се има предвид, че молбите продължиха да обхващат широк кръг от теми, включително надзорни въпроси или инициативи на високо равнище като проекта за цифрово евро, значително увеличение имаше и при молбите за достъп до документи по институционални и управленски теми, което отразява по-големия обществен интерес по тези въпроси.
В съответствие с ангажимента на ЕЦБ за прозрачност документите, публикувани в отговор на молбите за публичен достъп, като цяло бяха предоставени чрез Публичния регистър на документи на ЕЦБ. Освен това с цел засилване на прозрачността ЕЦБ подготви обзор на темите, разглеждани в молбите за достъп до документи, получени от ЕЦБ от 2004 г. насам.
Европейският омбудсман не констатира лошо управление във връзка с обработването от ЕЦБ на молби за публичен достъп.
Инициативите на ЕЦБ в подкрепа на прозрачността, откритостта и близостта до гражданите бяха оценени чрез номинирането ѝ в краткия списък с кандидати за наградата за 2023 г. на Европейския омбудсман за добра администрация за „подпомагане на гражданите на ЕС да разбират паричната политика във времена на висока инфлация“.
В контекста на постепенното завръщане по работните места от 2022 г. нататък ЕЦБ се съсредоточи върху политики и програми в подкрепа на баланса между професионалния и личния живот, развитието на персонала и организационната устойчивост. През януари 2023 г. беше въведена нова политика за работа от разстояние, която подпомага гъвкавостта на служителите и стажантите. През 2023 г. новата виртуална платформа за обучение EUREKA беше предоставена на разположение на институциите от Европейската система на централните банки и Единния надзорен механизъм, което осигури още по-голям достъп до възможности за обучение и мобилност. В съответствие с целта си да налага култура на житейско приобщаване ЕЦБ назначи медиатор и съветник по въпросите на човешките ресурси в областта на многообразието и приобщаването.
След преходен етап през 2022 г. на 1 януари 2023 г. влезе в сила нова политика за работа от разстояние. Като се базира на цялостния положителен опит от периода на дистанционна работа, новата политика предоставя на служителите гъвкави възможности за работа от разстояние. Тя позволява на всички служители и стажанти на ЕЦБ да работят от разстояние до 110 дни годишно, ако това е съвместимо с бизнес потребностите.
Беше предложено обучение за изграждане на непрекъсната култура на взаимно уважение
ЕЦБ отдава голямо значение на изслушването на служителите и в началото на 2023 г. проведе проучване на мнението им. Резултатите от проучването показват, че служителите остават ангажирани, отдадени и свързани с работата на ЕЦБ. Въпреки това все още предстои работа за укрепване на културата на работа. Като продължение на проучването Изпълнителният съвет подкрепи инициатива за насърчаване на организационна култура, в която служителите се учат да реагират ефикасно на неподходящо поведение. Бяха въведени интерактивни семинари, за да се подпомогне укрепването на културата на „изразяване на мнение“ и начина, по който работим заедно.
ЕЦБ продължи своята Програмата за изграждане на ръководни умения с цел развиване на лидерски компетенции и повишаване на ефективността на ръководството. Освен това тя организира последните седем групи от Програмата за обучение на жени ръководители – успешна програма, започната през 2014 г., чиято цел е постигане на по-голямо представителство на жените в ЕЦБ. Друга важна възможност за развитие беше предоставена под формата на Портал за ментори, който позволява на служителите и стажантите да предлагат възможност за менторство и да търсят ментори. До края на 2023 г. той е отчел близо 100 взаимоотношения между ментори и подопечни.
Бяха предприети ключови инициативи като част от стратегията за обучение и развитие на ЕСЦБ и ЕНМ
Допълнителни ключови инициативи бяха стартирани като част от стратегията за обучение и развитие на ЕСЦБ и ЕНМ. Националните компетентни органи и НЦБ бяха включени в EUREKA, която осигурява достъп до широк спектър от възможности за обучение и развитие в рамките на ЕСЦБ и ЕНМ. Водещата програма за обучение на ръководни кадри в областта на централното банкиране и банковия надзор стартира през октомври 2023 г. През годината се проведоха два успешни „хакатона“ с участници от ЕСЦБ и ЕНМ. Първият хакатон се състоя през февруари и беше посветен на децентрализираните финанси, а вторият, в чийто фокус беше изменението на климата, се проведе в сградата на ЕЦБ през ноември.
Като предлага стажантска програма, ЕЦБ насърчава европейската интеграция на младите висшисти и им дава възможност да придобият практически опит и да приложат на практика знанията, които са придобили по време на следването си. Същевременно ЕЦБ се облагодетелства от познанията на стажантите за текущото състояние на академичните изследвания, както и от техния ентусиазъм и свежи идеи. Считано от 1 декември 2023 г. безвъзмездните средства за стаж бяха увеличени до 1170 евро месечно и до 2120 евро за докторанти, които са завършили поне две години от обучението за придобиване на докторска степен, за свободните стажантски места за това ниво. Стажантите получават и помощи за настаняване.
Отразяването на европейското общество и формирането на култура на житейско приобщаване е дългосрочно начинание. За да постигне това, ЕЦБ укрепи институционалната си основа, като подкрепи шестте си местни мрежи за многообразие и приобщаване (D&I) и разгърна програмата си за обучение в областта на приобщаването за служители, екипи и ръководители. За да се създаде култура, основана на приобщаване, взаимно уважение и психологическа сигурност, бяха създадени две нови длъжности: от 2023 г. новият медиатор предотвратява и разрешава конфликти на работното място чрез асистиран диалог, а новият съветник по въпросите на човешките ресурси за многообразието и приобщаването прилага тази призма към всички теми, свързани с хората и културата.
През 2023 г. ЕЦБ запази равнопоставеността на половете на челно място в дневния си ред, като същевременно прие всички аспекти на многообразието и насърчи културата на приобщаване. Това е отразено в сертификатите EDGE Move и EDGEplus, напредъка на ЕЦБ по целите за 2020–2026 г., свързани с равенството между половете, въвеждането на платен родителски отпуск за съжителя, който не е родил дете, пилотното въвеждане на стаж за таланти от аутистичния спектър, сесиите и събитията за повишаване на осведомеността относно расата и етническата принадлежност, съюзничеството, уврежданията и приобщаването на ЛГБТ+.
За да се докосне до най-добрите таланти на Европа, ЕЦБ се присъедини към няколко кариерни панаири за недостатъчно представени групи, например най-големия кариерен форум в Европа за черно- и цветнокожи, организиран от ADAN (Afro Deutsches Akademiker Netzwerk), кариерното изложение Sticks & Stones за таланти и партньори на ЛГБТИК+ и панаирът за кариерно развитие на жените herCAREER. За да привлече кандидати с увреждания, ЕЦБ популяризира свободните си работни места на платформата „myAbility“. Укрепвайки женския си потенциал и обхващайки различни социално-икономически среди, ЕЦБ продължи да предлага своята стипендия за жени. Освен това в знак на продължаваща солидарност и подкрепа ЕЦБ учреди стипендия за 15 украински студенти, обучаващи се за магистърска степен в Украйна.
Разбирането на последиците от климатичните промени и на нуждите на прехода за икономиката и финансовия сектор има основно значение за ЕЦБ, за да изпълни тя своята задача
Изменението на климата напредва и колкото повече се изчаква с намаляването на емисиите и с прехода към по-екосъобразна икономика, толкова по-високи ще бъдат разходите.[91],,[92] Въпреки постигнатия напредък светът все още е далеч от целта да ограничи повишаването на глобалната температура до 1,5°C над доиндустриалните нива.[93] Това означава, че рисковете, свързани с променящия се климат и с резкия преход, нарастват, което оказва влияние върху паричната политика и стабилността на финансовата и банковата система. Затова от съществена важност е ЕЦБ да разбере последиците за икономиката и финансовия сектор, за да може да изпълни своя мандат.
Ето защо ЕЦБ, съгласувано с Центъра за климатични промени, продължи да работи по своята програма за климата, сътрудничейки с вътрешните заинтересовани страни и с Евросистемата посредством съответните комитети и специални форуми за климата. През 2023 г. ЕЦБ продължи да интегрира целите и екологическите съображения на Европейския закон за климата в процесите си за определянето на стратегии, проекти и политики.
През изминалата година ЕЦБ работи по своя план за климата и природата за 2024–2025 г., който очертава дейностите, върху които ще работи, за да постигне своите стратегически цели в областта на климата. В него също така се идентифицират три приоритетни области на действие: насочване на прехода към екологична икономика; разбиране на нарасналото физическо въздействие на климатичните промени; и напредване на работата по свързаните с природата рискове.
Беше постигнат конкретен напредък на много фронтове по широк кръг задачи на ЕЦБ (фигура 11.3).
ЕЦБ проучи икономическото и финансовото отражение на климатичните промени и отражението им върху своите задачи
В стремежа си да подобри наличността на данни за климата Европейската система на централните банки публикува свързани с изменението на климата показатели за устойчиво финансиране, емисии на парникови газове и физически риск (виж раздел 7.2).
ЕЦБ работи за задълбочаване на разбирането си относно свързаните с климата рискове за икономиката и финансовите системи и за разработване на адекватен макропруденциален отговор
Що се отнася до банковия надзор на ЕЦБ, макар че кредитните институции, които са обект на надзор по Единния надзорен механизъм, постигнаха значителен прогрес в своите практики за управление на климатични и екологични рискове, някои институции не постигнаха напредъка, очакван към март 2023 г.. ЕЦБ ще продължи да следи внимателно развитието на банките и, ако е необходимо, ще предприеме принудителни действия.[95]
ЕЦБ работи за подобряване на безопасността и екосъобразността на евробанкнотите
През годините ЕЦБ непрекъснато подобрява безопасността и екосъобразността на евробанкнотите в наличнопаричното обращение.[96] През 2023 г. тя публикува изследване на екологичния отпечатък на евробанкнотите като платежен инструмент. Бъдещите евробанкноти се разработват в съответствие с принципите на екодизайна, което означава, че екологичните аспекти се вземат предвид във всички етапи от процеса на разработване на банкнотите (виж раздел 6.2).
ЕЦБ анализира и участва в политическите дискусии за увеличаване на устойчивото финансиране на европейско и международно ниво
От 2021 г. служители на ЕЦБ участват в курсове за обучение и многостранни технически семинари с колеги от централните банки и заинтересовани страни извън Европейския съюз. Те вземат участие и в множество работни групи и събития с централни банки и други институции и във форуми за развитие на програмата за климата и се ползват от редовния обмен на информация. Такива са Мрежата за екологизиране на финансовата система, Съветът за финансова стабилност, Базелският комитет за банков надзор, Европейските надзорни органи и Европейският съвет за системен риск, Банката за международни разплащания, държавите от Г-7, Г-20 и Международният валутен фонд.
Иновативно изследване на ЕЦБ проучи рисковете, свързани с природата, връзката между климата и природата и тяхното влияние върху икономиката
Иновативно изследване на свързаните с природата рискове показа, че влошаването на екосистемите ще създаде трудности за компаниите и потенциално ще се разпространи към банките, тъй като почти 75% от корпоративните заеми в еврозоната (близо 3,24 трлн. евро) са отпуснати на кредитополучатели с високо ниво на зависимост от природните ресурси. Освен това ЕЦБ за първи път проучи рисковете, свързани с прехода, и връзката между климата и природата. Като се вземат предвид промените в климата и земеползването като основни фактори за загубата на биоразнообразие, в световен мащаб въздействието на дружествата от еврозоната върху природата се равнява на загубата на 582 млн. хектара „девствени“ местообитания. Изследването подчертава значението на включването на изменението на климата и загубата на природна среда в рамките за оценка на риска, тъй като те са неразривно свързани.
Работи се за подобряване на екологичните показатели на собствените операции на ЕЦБ и на портфейлите ѝ от операции, несвързани с паричната политика
През март 2023 г. ЕЦБ започна да публикува своите годишни финансови оповестявания, свързани с климата, за портфейлите си, които не са свързани с паричната политика, в допълнение към годишната си декларация за околната среда, които заедно правят преглед на собствените оперативни въздействия на ЕЦБ върху околната среда и на въглеродния отпечатък на финансираните от нея емисии, както и на свързаните с тях цели.[97] Актуализираните данни за екологичните показатели на ЕЦБ през 2023 г. ще бъдат оповестени през 2024 г.
През 2023 г. ЕЦБ продължи да постига напредък в разработването и внедряването на иновативни решения, които повишават ефективността на нейните процеси. В цялата организация бяха внедрени цифрови решения, включително изкуствен интелект (ИИ), машинно обучение, роботи и чатботове.
От страна на централното банкиране в ЕЦБ беше внедрен изкуствен интелект, за да се задълбочи разбирането за поведението при ценообразуването и динамиката на инфлацията в Европейския съюз (ЕС). За събирането в реално време на огромно количество данни за цените на отделните продукти бяха използвани автоматично извличани от уеб ресурсите данни и машинно обучение.[98] Що се отнася до банковия надзор, започнатата през 2019 г. програма SupTech[99] предостави 14 инструмента, които помагат на надзорните органи да събират и анализират големи обеми от количествени и качествени данни, да автоматизират процесите, да си сътрудничат по-добре и да използват изкуствен интелект за ускоряване и усъвършенстване на надзорния анализ.
И накрая, Изпълнителният съвет силно насърчава нововъведенията. През февруари 2023 г. членовете на Изпълнителния съвет за първи път участваха във форум за иновации с формат „пазарно място“ и интерактивни демонстрации на живо на извадка от основни иновационни проекти на ЕЦБ.
Професионалният ми път в ЕЦБ беше изключително формиращ. Всичко започна със скок на вярата, с нова работа в нова държава. Присъединих се към ЕЦБ в началото на развитието ѝ като млад анализатор във все още развиващата се нейна статистическа функция. С едва неколкостотин служители ЕЦБ се нуждаеше от „всички на вахта“, така че ние играехме множество роли. Типичният ни ден бе разнообразен: обсъждах изискванията с различни сфери на политиката, разработвах статистически рамки, програмирах код и понякога подготвях речи. Тъй като институционалните политики бяха все още в начален стадий на развитие, аз се вълнувах да видя, когато моите творчески решения често бързо намираха приложение.
В процеса на съзряване на ЕЦБ се откриваха възможности за професионално израстване. Работих в няколко различни области в рамките на дирекцията по статистика и успях да задълбоча моите знания и опит. Особено запомнящи се мои задължения бяха да ръководя посещенията в национални централни банки и компетентни национални органи с цел насърчаване на връзките и предоставяне на консултации относно тяхната подготовка за отчетността като нови членове на еврозоната.
Сега работя в новосъздадената Служба за данните, която има за цел да оптимизира управлението на институционалните данни (включително в области като изкуствения интелект) и се отчита пред ръководния служител по данните. Също така участвам във Форума за многообразието и приобщаването. Това са пресичащи се роли и аз съм удовлетворена да работя с различни групи и да помагам за формирането и въздействието на по-обхватните политики на ЕЦБ.
Имаше и неуспехи, например Брекзит предвид несигурността, която породи работата тук, но в крайна сметка благодарение на динамичната среда, мотивираните колеги и запазените перспективи за развитие си спомням най-вече моментите на победа.
Аз имам ярки спомени от подготовката за церемонията по тържественото откриване на ЕЦБ през юни 1998 г. Бях част от малък екип от организатори на това важно събитие. Работехме с голям ентусиазъм и приятелски чувства. Това бе свързано с всички организационни проблеми, произтичащи от създаването на нова институция, която трябва бързо да си стъпи на краката. В продължение на няколко години след това с удоволствие се включвах в организирането както на обществени, така и на свързани с персонала събития в ЕЦБ, тъй като техният обхват и мащаби продължаваха да се разширяват и развиват.
Бърз преглед до днес: Понастоящем работя в отдела за езикови услуги, след като през 2016 г. се възползвах от възможността за вътрешна мобилност. Отговарям за изготвянето на бюджета, възлагането на обществени поръчки и управлението на доставчиците във връзка с превода и редактирането, осигурявайки адекватно покритие на 24-те официални езика на Европейския съюз. Тези спомагателни дейности играят решаваща роля, подпомагайки ЕЦБ да комуникира ясно и ефикасно с експертни и неекспертни аудитории. Както в цялата ЕЦБ ние продължаваме да внедряваме най-новите технологии. Например заедно с моите колеги прилагам техники от изкуствения интелект, за да подобря ефективността на нашите процеси.
Размишлявайки за това дълго и вълнуващо пътуване, аз съм горд със своя принос за създаването на ЕЦБ като институция със световно значение, която поддържа ценовата стабилност и сигурността на финансовата система за около 350 милиона души в еврозоната. Благодарен съм и за това, че при кариерното си развитие в ЕЦБ имах възможността да израствам професионално и личностно.
Десет години по-късно, когато след финансовата криза ЕЦБ стана домакин на независимия Европейски съвет за системен риск (ЕССР), имах шанса да опитам нещо ново. В началото на 2010 г. станах ръководител на проекта за създаването на ЕССР. Година по-късно бях назначен за ръководител на секретариата на ЕССР. Оттогава искрено се радвам на всеки ден, в който работя за запазване на устойчивостта на финансовия сектор в широка институционална среда заедно с централните банки и надзорни органи на европейско и национално ниво, както и с група изключителни колеги от ЕЦБ и с членуващите в ЕССР институции.
Когато се присъединих към Европейския паричен институт през 1995 г., бях сред първите сто колеги, натоварени с подготовката по въвеждането на еврото като единна валута в Европа. През 1998 г. бързо научих как работи ЕЦБ съвместно с националните централни банки. Бях развълнуван да помогна за координирането на цялостното тестване и да се уверя, че новосъздадените системи работят добре, независимо дали провеждат операции по паричната политика, извършват плащания, или събират статистически данни в цяла Европа.
Стимулирана от целта на ЕЦБ да насърчи вътрешната мобилност, шест месеца работих в различни структурни звена („Плащания“, „Информационни технологии“, „Човешки ресурси“, „Секретариат“, „Статистика“ и „Пазари“). Това ми позволи да обогатя знанията си по основните аспекти от дейността централната банка и уменията си по управление на проекти, управление на персонала и изграждане на лидерски способности. Чувствах се стимулиран от запознаването с различни гледни точки и стилове на мислене, а също така успях да изградя трайни мрежи и приятелства в цяла Европа.
Вдъхновява ме мисията на ЕЦБ и се гордея, че допринесох за успеха на инициативите за управление на промяната в полза на Европа. Такъв пример е внедряването на нашата система за управление на документи и архиви, която е от ключово значение за ефективното споделяне и разпространение на информация между колегите от националните централни банки и за опазването на институционалната памет на ЕЦБ.
Сега съм много щастлива, че отговарям за отдел „Услуги по финансови операции“. Харесва ми да съм близо до пазарите и се наслаждавам на смесицата от ежедневни операции и интересни проекти, които включват сътрудничество с много различни сфери на дейност на ЕЦБ, централни банки и външни партньори. Съвсем наскоро въведохме фискални и разплащателни агентски услуги за Европейската комисия.
В свободното си време обичам да чета, да готвя и да се разхождам. Активен член съм на клуба по пешеходен туризъм на ЕЦБ, което е чудесна възможност да се срещам с колеги извън работата и да бъда сред природата в различни части на Европа.