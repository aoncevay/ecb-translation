Under 2023 konsoliderade ECB framstegen i kampen mot inflation i euroområdet. I början av året låg inflationen fortfarande nära rekordnivåer. De negativa effekterna av tidigare utbuds- och efterfrågechocker höll på att lätta, men drev fortfarande upp priserna. Men två viktiga händelser banade väg för en kraftig nedgång i inflationen under året.
För det första började effekterna av tidigare chocker att avta. Energipriserna, som hade stigit till följd av Rysslands orättfärdiga krig mot Ukraina, föll kraftigt och globala flaskhalsar på utbudssidan lättade ytterligare. Under 2023 stod framför allt lägre energipriser för hälften av inflationsnedgången. För det andra fortsatte ECB att strama åt penningpolitiken, vilket bidrog till att sänka inflationen ytterligare genom att dämpa efterfrågan. Från januari till september höjde vi sammantaget räntan med ytterligare 200 punkter.
På så sätt fortsatte vi att följa ett databeroende tillvägagångssätt i räntebeslut med tanke på det mycket osäkra klimatet. För att exakt fastställa i vilken utsträckning räntorna behövde höjas införde vi följande tre kriterier: inflationsutsikterna, dynamiken i underliggande inflation samt styrkan i den penningpolitiska transmissions­mekanismen. I september såg vi att inflationsutsikterna hade förbättrats och att penningpolitiken slog igenom med kraft. Den underliggande inflationen förblev dock fortfarande hög och det inhemska pristrycket var starkt.
Baserat på detta beslutade vi att ECB:s styrräntor hade nått nivåer som, om de upprätthölls under tillräckligt långt tid, skulle utgöra ett substantiellt bidrag och att inflationen inom rimlig tid skulle återvända till vårt mål. Samtidigt åtog vi oss att hålla räntorna på dessa nivåer så länge som nödvändigt och samtidigt fortsätta att följa en databeroende metod, baserad på samma kriterier, för att fastställa vilken nivå som är lämplig och hur länge denna restriktion skulle bestå.
Parallellt med detta påskyndade vi normaliseringen av Eurosystemets balansräkning för att säkerställa att den förblir i linje med vår övergripande inriktning. Den minskade med över 1 000 miljarder euro 2023, och en stor del av denna minskning berodde på förfall och förtida återbetalningar inom ramen för våra riktade långfristiga refinansieringstransaktioner. Under årets lopp avslutade vi även återinvesteringar inom ramen för APP-programmet (program för köp av tillgångar). I december tillkännagav vi också en gradvis utfasning av återinvesteringar inom ramen för PEPP-programmet (stödköpsprogram föranlett av pandemin).
Samtidigt som vi konsoliderade framstegen i kampen mot inflation gjorde vi framsteg vad gäller att beakta klimatrelaterade risker inom vårt uppdrag. I mars publicerade vi den första klimatrelaterade finansiella rapporteringen av Eurosystemets innehav av företagsobligationer. Koldioxidintensiteten i våra återinvesteringar av företags­tillgångar minskade med cirka två tredjedelar under tolvmånadersperioden från oktober 2022 när vi började omfördela dessa värdepapper mot sådana från emittenter med bättre klimatprestanda.
Under 2023 såg vi betydande framsteg på ett annat område som är avgörande för vårt arbete – betalningar. I mars lanserade vi vårt nya T2-system för stora betalningar. T2 bidrar till harmonisering och effektivitet på Europas finansmarknader genom att införa ett nytt bruttoavvecklingssystem i realtid – som ersätter Target2, som varit i drift sedan 2007 – och till att effektivisera likviditetshanteringen av centralbankspengar.
Vi inledde även förberedelsefasen av projektet för en digital euro. Denna fas inleddes i november efter en givande tvåårig utredningsfas och kommer att lägga grunden för en eventuell utgivning av en digital euro. En digital euro skulle komplettera kontanter, inte ersätta dem. Kontanter är fortfarande det vanligaste betalningsmedlet bland euroområdets invånare och en klar majoritet anser att det är viktigt att ha möjlighet att betala med kontanter.
Det är delvis därför som ECB håller på att förbereda en ny serie eurosedlar – den mest påtagliga och synliga symbolen för europeisk enighet. ECB-rådet valde ut ”Europeisk kultur” och ”Floder och fåglar” som två möjliga teman för den nya serien, baserat på resultatet av två offentliga enkäter som genomfördes sommaren 2023. Framöver kommer de europeiska medborgarna att ha möjlighet att uttrycka sina preferenser i fråga om en slutlista över möjliga utformningar. ECB förväntas fatta beslut om den slutliga utformningen 2026.
Under ett år som präglades av ECB:s 25-årsjubileum firade vi även Kroatiens anslutning till euroområdet. När Kroatien införde euron i januari uppgick antalet länder i euroområdet till 20 – nästan dubbelt så många som när den gemensamma valutan först infördes. Euroområdets utvidgning återspeglar att vår monetära union fortsätter att vara attraktiv i en alltmer oförutsägbar värld. Under 2023 låg människors stöd för euron kvar nära rekordhöga nivåer.
Allt detta kunde inte ha gjorts utan ECB-personalens hårda arbete och engagemang för vårt uppdrag, som är att upprätthålla prisstabilitet i euroområdet. Det är en ära att leda dem och denna institution.
Arbetslösheten i euroområdet var i genomsnitt 6,5 procent under 2023. Den sjönk från 6,6 procent i januari till 6,5 procent i mars och var i stort sett stabil under resten av året.
Inflationen i euroområdet var 2,9 procent i december 2023, en nedgång från 9,2 procent i december 2022. Nedgången hade en allt bredare bas som fördelades över olika komponenter.
Under 2023 höjde ECB styrräntorna med ytterligare 200 punkter, vilket resulterade i att räntan på inlåningsfaciliteten var 4 procent. Den åtstramade penningpolitiken fick ett kraftfullt genomslag i ekonomin.
Kärnprimärkapitalrelationen för bankerna i euroområdet var 15,6 procent under det tredje kvartalet. Detta var nära den högsta nivån sedan den europeiska banktillsynen inleddes och återspeglade högre lönsamhet och riskreducering i bankportföljerna.
60 procent av invånarna i euroområdet anser att det är viktigt att kunna betala i kontanter. Samtidigt är det bara strax över hälften av konsumenterna i euroområdet som föredrar att betala med kort eller andra elektroniska betalningsmetoder.
Som en del av sin mer omfattande klimathandlingsplan publicerade ECB tre nya uppsättningar statistikindikatorer för hållbar finansiering, koldioxidutsläpp och fysiska risker.
Under 2023 firade ECB 25-årsjubileum under mottot ”Värdet av enighet”. I samband med detta kunde ECB visa på framgången med den gemensamma valutan och vilka fördelar den inneburit för Europas invånare.
Koldioxidintensiteten för återinvesteringar minskade med mer än 65 procent under 12-månadsperioden efter det att återinvesteringarna börjat omfördelas i oktober 2022.
1 Inflationen faller kraftigt när ECB:s åtstramning av penningpolitiken fortsätter att få starkt genomslag
Under 2023 utvecklades den globala ekonomin bättre än väntat och fortsatte att växa i måttlig takt. Ökningen drevs främst av den ekonomiska aktiviteten i tillväxtekonomierna och USA, medan de flesta andra utvecklade ekonomier påverkades mer av strama finansieringsförhållanden och betydande geopolitisk osäkerhet. Den globala inflationen föll markant i och med att energiråvarupriserna sjönk, medan det underliggande pristrycket var fortsatt högt. Euron stärktes i nominella effektiva termer samt mot US-dollarn.
1.1 Den globala ekonomiska aktiviteten ökade i måttlig takt när inflationen sjönk
Den globala ekonomiska tillväxten var måttlig i ett läge med penning­politisk åtstramning och hög osäkerhet
Källor: ECB, beräkningar av ECB:s experter och Makroekonomiska prognoser av ECB:s experter, mars 2024Anm.: ”Global BNP” omfattar inte euroområdet. Genomsnittet före pandemin avser perioden 2012–2019. Värdena för 2023 är skattningar som bygger på tillgängliga data och de makroekonomiska prognoserna av ECB:s experter från mars 2024.
Den globala handeln försvagades i och med att konsumtionsmönstren normaliserades efter pandemin
Den globala handeln var svag under 2023 då importtillväxten saktade in till 1,2 procent, klart under föregående års tillväxttakt på 5,5 procent och genomsnittet före pandemin på 3,1 procent.[3] Denna avmattning återspeglade tre viktiga trender. För det första inriktades den globala efterfrågan återigen mer på tjänster än på varor när de pandemirelaterade restriktionerna helt fasades ut. För det andra ökade andelen konsumtion, som normalt är mindre handelsintensiv än investeringar, i den inhemska efterfrågan. Slutligen svarade tillväxtekonomier för en större andel av den globala aktiviteten under 2023 och deras handel reagerar i mindre utsträckning på förändringar i den ekonomiska aktiviteten. Trots ökande handelshinder och resultat i företagsundersökningar som tyder på en möjlig förflyttning av globala värdekedjor har stödet för fragmentering i de aggregerade handelsflödena hittills varit begränsade.
Under 2023 sjönk den årliga inflationstakten enligt konsumentprisindex (KPI) bland OECD-länderna exklusive Turkiet från höga nivåer till följd av lägre energipriser. Den sjönk till 3,9 procent i december och för helåret 2023 uppgick den till 5,3 procent, vilket kan jämföras med 7,3 procent 2022 (diagram 1.2, panel a). Inflationen exklusive energi och livsmedel sjönk också men i betydligt mindre omfattning, vilket indikerar att det underliggande pristrycket fortsatt är starkt och brett. Detta var särskilt tydligt i utvecklade ekonomier, där starka arbetsmarknader bidrog till höga lönetillväxtnivåer, vilket gjorde tjänsteprisinflationen mer ihållande (diagram 1.2, panel b).
Källor: Nationella källor via Haver Analytics, OECD och beräkningar av ECB:s experter.Anm.: EO: euroområdet, OECD:s inflation omfattar inte Turkiet och beräknas på basis av vikter av nationella KPI och årliga privata slutliga konsumtionsutgifter uttryckt i termer av köpkraftspariteter. Kärninflationen omfattar inte energi och livsmedel. De senaste observationerna avser december 2023.
Energiråvarupriserna sjönk eftersom den låga efterfrågan uppvägde utbudsbegränsningarna
Euron stärktes i nominella effektiva termer samt mot US-dollarn
När det gäller utsikterna för den globala ekonomiska tillväxten var de största riskerna i slutet av 2023 en fortsatt eskalering av geopolitiska spänningar, en starkare avmattning i den kinesiska ekonomin och ett mer ihållande inflationstryck som skulle kräva en stramare penningpolitik än beräknat. Om sådana risker materialiseras skulle den globala ekonomiska aktiviteten minska. De globala råvarumarknaderna var dessutom fortsatt mycket känsliga för utbudsrisker, som i sin tur skulle kunna driva på inflationen och tynga den globala tillväxten under det kommande året.
Euroområdets tillväxt försvagades i och med att effekterna av högre räntor breddades
Källor: Eurostat och ECB:s beräkningar.Anm.: Detaljhandeln anges i reala termer. De senaste observationerna avser december 2023 för tjänsteproduktionen, men annars januari 2024.
Bygginvesteringarna fortsatte i stort sett att försvagas under hela 2023. Det främsta skälet till detta var de minskade investeringarna i bostadsbyggande till följd av de höga byggkostnaderna, den fortsatta uppgången i bolåneräntor och bankernas åtstramade kreditstandarder, vilket gjorde det svårare för hushåll att få finansiering och dämpade efterfrågan på bostäder. Andra byggsektorer, som bygg och anläggning, var mer motståndskraftiga och understöddes av offentliga infrastruktur­investeringar. Vid utgången av 2023 var bygginvesteringarna 2,1 procent högre än nivån före pandemin och hade minskat med totalt 0,6 procent under 2023.
Källor: Eurostat och ECB:s beräkningar.Anm.: De senaste observationerna avser januari 2024 för arbetslösheten och fjärde kvartalet 2023 för sysselsättningen och antalet arbetade timmar.
Det offentliga underskottet i euroområdet minskade i och med att regeringarna började avveckla diskretionära stödåtgärder
Det offentliga underskottet i euroområdet fortsatte att minska under 2023 på en bana som inleddes när pandemin rasade som värst (diagram 1.6).[5] Den gradvisa åtstramningen av finanspolitiken avspeglas även i den finanspolitiska inriktningen, som under 2023 stramades åt något för tredje året i rad.[6] Men hittills har endast lite drygt en tredjedel av 2020 års lättnader återställts (diagram 1.6). Detta innebär att den konjunkturjusterade budgetbalansen fortfarande är långt under nivån före pandemin, vilket beror på varaktiga åtgärder som infördes i samband med pandemin 2020 och det energirelaterade stödet som tillhandahölls från och med 2022.
Källor: Eurosystemets makroekonomiska prognoser för euroområdet, december 2023 och ECB:s beräkningar.Anm.: Från och med 2021 justeras måttet för den finanspolitiska inriktningen på intäktssidan genom att bidrag från NGEU-programmets facilitet för återhämtning och resiliens tas bort eftersom dessa intäkter inte har några makroekonomiska åtstramande effekter.
Det vore lämpligt att strama åt finanspolitiken ytterligare
Dekomponering av euroområdets finanspolitiska inriktning och diskretionära åtgärder
Källor: Eurosystemets makroekonomiska prognoser för euroområdet, december 2023 och ECB:s beräkningar.Anm.: Från och med 2021 justeras måttet för den finanspolitiska inriktningen på intäktssidan genom att bidrag från NGEU-programmets facilitet för återhämtning och resiliens tas bort eftersom dessa intäkter inte har några makroekonomiska åtstramande effekter. ”Övriga åtgärder” gäller främst åtgärder som införts under pandemin och därefter avvecklats.
Även med tanke på penningpolitiken förefaller det lämpligt att fortsätta strama åt finanspolitiken. Eftersom energikrisen nu till stor del har klingat av bör regeringarna fortsätta att avskaffa de relaterade stödåtgärderna. Detta är avgörande för att undvika att driva upp inflationstrycket på medellång sikt. I annat fall skulle det krävas en stramare penningpolitik. Utöver att avveckla de pandemi- och energirelaterade åtgärderna bör regeringarna generellt sett göra mer för att utveckla en sundare finanspolitisk hållning i syfte att säkerställa att de offentliga finanserna är på en hållbar bana.
EU behöver ett stabilt och trovärdigt ramverk för ekonomisk och finanspolitisk samordning
Ett stabilt EU-ramverk för ekonomisk och finanspolitik samordning är fortfarande helt avgörande. Efter omfattande diskussioner enades Europeiska unionens råd 2023 om en reform av EU:s ramverk för ekonomisk styrning, vilket banade väg för en trepartsdialog mellan Europeiska kommissionen, EU-rådet och Europaparlamentet. 2024 kommer att bli ett viktigt år på väg mot dess genomförande.[7]
Arbetskraftskostnaderna var det viktigaste bidraget till den inhemska inflationen senare under året
1.5 Betydligt stramare kredit- och finansieringsförhållanden i och med höjda styrräntor
Lägre obligationsräntor trots en stramare penningpolitik återspeglade förändrade förväntningar mot slutet av året
Långa räntor och upplåningskostnader för företag respektive hushåll (bostadslån)
Källor: Bloomberg, LSEG och ECB:s beräkningar.Anm.: Månadsobservationer. Euroområdets tioåriga statsobligationsränta är ett BNP-viktat genomsnitt. Indikatorerna för upplåningskostnaden beräknas genom aggregering av korta och långa bankutlåningsräntor med ett 24 månaders rörligt genomsnitt för nya avtalsvolymer. De senaste observationerna avser december 2023.
Penningmängden och bankförmedlingen återspeglade en stramare penningpolitik
Bankernas utlåningsräntor ökade kraftigt för företag och hushåll när penningpolitiken stramades åt
Bankutlåningen till hushåll och företag försvagades markant under 2023, mot bakgrund av stramare kreditförhållanden (diagram 1.11). Nettomånadsflödena för lån vara nära noll under årets tre sista kvartal. Den årliga tillväxttakten i banklån till hushåll uppgick till 0,3 procent i december, vilket framför allt återspeglade nedgången i bolån i ett läge med fallande bostadspriser för första året sedan 2014. Även den årliga tillväxttakten i banklån till företag sjönk och uppgick till 0,4 procent i december. Nettoflödena för den sammanlagda externa finansieringen till företag var på historiskt låga nivåer (diagram 1.12).
M3-tillväxt och kredittillväxt för företag och hushåll
Källor: ECB och Eurostat.Anm.: Företag är icke-finansiella företag. MFI: monetärt finansinstitut. I ”lån från icke-MFI och omvärlden” avses med icke-monetära finansinstitut andra finansförmedlare, pensionsinstitut och försäkringsföretag. ”MFI-lån” och ”lån från icke-MFI och omvärlden” korrigeras för försäljning av lån och värdepapperisering. ”Övrigt” är skillnaden mellan totalsumman och de instrument som ingår i diagrammet och består främst av koncerninterna lån och handelskrediter. De senaste observationerna avser tredje kvartalet 2023. Det årliga flödet för 2023 beräknas som summan av flödena från fyra kvartal, från fjärde kvartalet 2022 till tredje kvartalet 2023.
I linje med de åtaganden som gjordes under strategiöversynen 2020–2021 arbetar ECB för att få en bättre bild av klimatförändringarnas makroekonomiska konsekvenser och vilka politiska åtgärder som kan begränsa denna påverkan.[11] Dessa insatser är högst relevanta för ECB:s huvuduppgift att upprätthålla prisstabilitet. Eftersom klimatförändringarna är komplexa och effekterna är icke-linjära och mycket osäkra behöver den makroekonomiska analysen utvecklas för att begränsa prognosfel och ge en bild av de strukturförändringar som klimatförändringarna genererar i ekonomin.
Värmeböljors ökande påverkan på livsmedelsinflationen i Europa
Extrema väderhändelser leder normalt till att produktionen minskar på kort sikt, men den totala ekonomiska påverkan sträcker sig längre än de direkta och omedelbara effekter som skulle uppstå t.ex. genom förstörda hus, fabriker och maskiner. Det kan exempelvis uppstå störningar i andra regioner eller sektorer till följd av sammanlänkningar i leveranskedjan eller försämrad infrastruktur. Intäktsförluster i drabbade sektorer och lägre produktion resulterar vanligtvis i minskad efterfrågan på produkter och tjänster inom andra sektorer. En annan effekt är ökad osäkerhet, vilket skulle kunna leda till att hushåll och företag omvärderar sin syn på katastrofrisk och därför minska konsumtionen.
På längre sikt kan klimatförändringarna även leda till en mer ihållande minskning av produktionstillväxten.[14] Mindre snö hotar t.ex. överlevnaden för många skidområden i Europa, och vissa regioner vid Medelhavet kan bli för varma för sommarturism, även om det kan gynna en del regioner i norr. Avkastningen från jord- och skogsbruk kommer sannolikt att minska i och med att genomsnittstemperaturerna stiger. Vissa effekter går visserligen att dämpa genom att välja andra grödor, men jordbruksproduktionen kommer sannolikt även att tyngas av mindre förutsägbara temperatur- och regnmönster. När temperaturerna stiger över komfortzonen runt 19–22 °C – vilket sannolikt blir allt vanligare i ett varmare klimat – sjunker arbetstagarnas produktivitet.
En anpassning, dvs. en justering till varmare klimat, skulle kunna bidra till att begränsa de makroekonomiska konsekvenserna. Det skulle t.ex. kunna handla om att installera luftkonditionering för att minska värmestressens påverkan på arbetsproduktiviteten eller att byta grödor för att begränsa produktivitetsförluster i jordbruket. Sådana åtgärder får dock sannolikt konsekvenser för offentliga budgetar och finanspolitiskt utrymme.[15] Försäkringar utgör ännu ett anpassningsverktyg, men redan nu finns det en stor lucka i klimatförsäkringsskyddet i Europa.[16]
För att minska utsläppen i enlighet med Parisavtalets mål och undvika en mer katastrofal global uppvärmning krävs en omfattande strukturomvandling av ekonomin. Kapital och arbetskraft behöver omfördelas både mellan och inom sektorer och även inom enskilda företag (biltillverkare kommer t.ex. att behöva ställa om fabriker från att producera bilar med förbränningsmotorer till att producera batteridrivna elfordon). Hur väl denna omfördelning lyckas beror på om det förs en effektiv omställningspolitik; om marknaderna uppvisar flexibilitet och framför allt om ekonomin har förmåga att finansiera och absorbera de betydande kapitalinvesteringar som krävs, om det utvecklas teknik som ger noll koldioxidutsläpp och om det finns kompetent arbetskraft som kan implementera tekniken.
En analys som visar att de klimatpolitiska åtgärder som hittills har införts har en positiv ekonomisk påverkan ger sannolikt inte hela bilden.[17] Enligt tillgängliga modellbaserade bedömningar av prisutvecklingen för koldioxid påverkas produktion och inflation enbart i begränsad utsträckning.[18] De inkluderade åtgärderna är dock fortfarande långtifrån att uppnå EU:s utsläppsminskningsmål, och omställningens bredare påverkan – inbegripet effekterna av ett stärkt regelverk och skärpta mål – är kanske inte lika enkla att kvantifiera.
Hur snabbt omställningen genomförs är avgörande för de slutliga ekonomiska effekterna: om omställningen skjuts på framtiden kommer det att krävas snabbare och mer radikala politiska förändringar längre fram, vilket ökar sannolikheten för strandade tillgångar och högre strukturell arbetslöshet.[19] Olika omställningspolitik har dessutom olika effekt på produktiviteten.[20] Marknadsbaserade politiska åtgärder – t.ex. koldioxidskatter – påverkar koldioxidintensiva företags produktivitet i mindre utsträckning än icke-marknadsbaserade politiska åtgärder (t.ex. att förbjuda vissa produkter eller processer).
Konkurrenskraften för euroområdets ekonomi påverkas också av vilken omställningspolitik som väljs globalt. Detta inbegriper högre koldioxidpriser samt industripolitik såsom det nya lagpaketet Inflation Reduction Act i USA. EU:s utsläppshandelssystem (EU ETS) kan leda till ”koldioxidläckage”, dvs. att ekonomisk aktivitet och utsläpp flyttas till regioner som inte har lika strikta utsläppskrav. Detta kan reduceras genom noggrann kalibrering av gränsjusterings­mekanismen för koldioxid i kombination med befintliga mekanismer för att förhindra koldioxidläckage.[21]
Överlag påverkar klimatförändringarna och begränsningspolitiken nästan alla aspekter av centralbankernas makroekonomiska analys. Det finns fortfarande viktiga frågor kvar att lösa, t.ex. hur omställningen ska äga rum och vilka strukturförändringar den kommer att leda till i ekonomin, vilken makroekonomisk påverkan som extremvädret kommer att få, vilka risker som snabbare klimatförändringar innebär samt vilken betydelse naturkapital och ekosystemtjänster har.
Ruta 2	Vinster per enhet – vilken roll har de spelat för den senaste tidens inhemska pristryck?
Denna ruta handlar om hur vinsterna per enhet bidrog till dynamiken i det inhemska pristrycket under 2023 ur ett redovisningsperspektiv.
Det inhemska pristrycket var mycket starkt under 2023, men avtog något under året när vinsterna per enhet minskade
Den starka ökningstakten i vinst per enhet under 2022 och i början av 2023 förklaras av den exceptionella ekonomiska utvecklingen efter pandemin
Källa: Eurostat och ECB:s beräkningar.Anm.: De senaste observationerna avser fjärde kvartalet 2023.
Efterhand som de exceptionella faktorerna försvann, kom vinsterna per enhet åter i fas med konjunkturcykeln och återfick sin typiska buffertfunktion
Under 2023 fortsatte ECB också med den process som inletts 2022 för att successivt avskaffa de pandemirelaterade lättnadsåtgärderna avseende säkerheter, och Greklands kreditbetyg höjdes till investment grade. Under hela 2023 fokuserade Eurosystemet på riskhantering för att säkerställa ett effektivt genomförande av penningpolitiken, bland annat genom att diversifiera de källor för kreditbedömningar som Eurosystemet godkänner. I och med att styrräntorna har höjts för att få ner inflationen drabbades ECB av förluster till följd av negativa ränteintäkter, som till viss del har kompenserats av tidigare upprättade ekonomiska buffertar. ECB:s monetära inkomster väntas öka igen framöver, vilket kommer att stödja dess operativa effektivitet.
2.1 En restriktiv penningpolitik för att få tillbaka inflationen till tvåprocentsmålet
Inflationen var fortfarande 8,6 procent i januari, men trots allt fler utmaningar var ekonomin fortsatt motståndskraftig
I början av 2023 stagnerade den ekonomiska tillväxten i euroområdet, efter en kraftig inbromsning som pågått sedan mitten av 2022. Ekonomin uppvisade dock motståndskraft mot betydande utmaningar i form av dämpad global ekonomisk aktivitet, geopolitisk osäkerhet till följd av Rysslands krig mot Ukraina och hög inflation i kombination med stramare finansieringsförhållanden. I januari sjönk inflationen till följd av lägre energipriser, men låg kvar på en hög nivå, 8,6 procent, även sett till de höga livsmedelspriserna. Detta berodde till viss del på de höga energikostnadernas kraftiga genomslag i hela ekonomin, som även påverkade livsmedelspriserna, parallellt med pandemirelaterade faktorer – som dock var på väg att avta – såsom störningar i leveranskedjan och uppdämd efterfrågan. Även löneökningstakten växlade upp.
ECB-räntorna höjde räntorna i februari och uttryckte sin avsikt att höja dem ytterligare
Turbulensen i USA:s banksektor spädde på osäkerheten i Europa och visade att man behövde ett databeroende tillvägagångssätt för räntebesluten
Det blev alltmer uppenbart att den restriktiva penningpolitiken hade betydande inverkan på euro­områdets finansierings­förhållanden
ECB-rådet fortsatte att höja räntorna eftersom det underliggande pristrycket var fortsatt högt …
Inflationen minskade tydligt. Den sjönk till 6,1 procent i maj från 8,5 procent i februari, med 6,9 procent i mars och 7,0 procent i april. Även om inflationen förväntades sjunka ytterligare mot målet – främst på grund av att den samtidiga åtstramningen av finansieringsförhållanden ledde till en alltmer dämpad efterfrågan – bedömdes pristrycket fortfarande vara alltför starkt under alltför lång tid. ECB-rådet valde därför att genomföra ytterligare två räntehöjningar i följd, med vardera 25 punkter i maj respektive juni.
Sedan återinvesteringstakten hade sänkts i mars avslutades återinvesteringarna i APP i juli. Återinvesteringarna i PEPP skulle fortfarande fortsätta till åtminstone utgången av 2024. Samtidigt gav utvecklingen sedan ECB-rådets föregående penningpolitiska sammanträde stöd åt dess förväntan om att inflationen skulle dämpas ytterligare under resten av året, men ligga kvar över målet under en utdragen tidsperiod. Mot denna bakgrund höll ECB-rådet fast vid sin färdriktning om att höja räntorna med ytterligare 25 punkter i juli.
I juli beslutade ECB-rådet även att sänka förräntningen av minimireserver från inlåningsfaciliteten till 0 procent. Syftet med detta beslut var att bevara penningpolitikens effektivitet genom att behålla kontrollen över den penningpolitiska inriktningen och samtidigt säkerställa att räntebesluten fullt ut når penning­marknaderna. ECB-rådet stärkte även penningpolitikens effektivitet genom att sänka de totala räntekostnaderna från reserver och samtidigt uppnå samma grad av monetär restriktion.
Inflationen i augusti visade nästan inga framsteg i förhållande till julinivån på 5,3 procent, och i sina septemberprognoser reviderade ECB-experterna upp inflationsutsikterna för 2023 och 2024, främst på grund av en högre energiprisbana. Vid sammanträdet i september höjde ECB-rådet därför ECB:s styrräntor med ytterligare 25 punkter. Detta innebar att den sammanlagda ökningen under 2023 blev 200 punkter och att inlåningsfacilitetens ränta landade på 4 procent (diagram 2.1).
… och sade att om styrräntorna hålls på nuvarande nivåer tillräckligt länge skulle detta bidra avsevärt till att inflationen återvänder till målet i rimlig tid
Oktober utgjorde slutpunkten för den längsta perioden av på varandra följande räntehöjningar i eurons historia
När året närmade sig sitt slut fortsatte inflationen att sjunka och uppgick i november till 2,4 procent. Vid sammanträdet i december bedömde ECB-rådet dock att den på kort sikt sannolikt skulle stiga tillfälligt igen på grund av baseffekter. Den underliggande inflationen hade lättat ytterligare. Enligt Eurosystemets makroekonomiska prognoser kommer inflationen åter att börja sjunka successivt igen under 2024. Samtidigt observerades att det inhemska pristrycket var fortsatt högt, främst på grund av en kraftig ökning av enhetsarbetskostnaderna.
ECB-rådet lämnade räntorna oförändrade och beslutade att påskynda normaliseringen av Eurosystemets balansräkning
Vid sammanträdet i december beslutade ECB-rådet därför att lämna styrräntorna oförändrade.
I december beslutade ECB-rådet även att påskynda normaliseringen av Eurosystemets balansräkning. ECB-rådets uttalade avsikt var att fullt ut återinvestera förfall från PEPP-värdepapper fram till mitten av 2024, för att sedan minska portföljen med i genomsnitt 7,5 miljarder euro per månad fram till årets slut och därefter upphöra med återinvesteringarna.
Eurosystemets balansräkning reducerades gradvis, i och med att återinvesteringarna i APP-programmet upphörde och att TLTRO III-transaktionerna förföll
Under 2023 fortsatte Eurosystemets balansräkning den gradvisa minskning som inleddes 2022 i och med normaliseringen av penningpolitiken. Den minskade ytterligare när APP-programmets faser med fullständiga och partiella återinvesteringar upphörde i februari respektive juni. Inom PEPP-programmet fortsatte Eurosystemet med fulla återinvesteringar under hela året. I slutet av 2023 hade balansräkningen minskat till 6 900 miljarder euro, framför allt till följd av förfallande TLTRO III-transaktioner och förtida återbetalningar, samt i viss utsträckning även till följd av att APP-portföljen började minska.
Vid utgången av 2023 uppgick de penningpolitiskt relaterade tillgångarna i Eurosystemets balansräkning till 5 100 miljarder euro, en minskning med 1 200 miljarder euro jämfört med utgången av 2022. Lån till kreditinstitut i euroområdet motsvarade 6 procent av de totala tillgångarna (en minskning från 17 procent i slutet av 2022) och tillgångar förvärvade för penningpolitiska ändamål motsvarade 68 procent av de totala tillgångarna (en ökning från 62 procent vid slutet av 2022). Andra finansiella tillgångar i balansräkningen utgjordes främst av tillgångar i utländsk valuta, guld samt icke-penningpolitiska portföljer i euro.
På skuldsidan minskade det totala beloppet för kreditinstituts reservinnehav och utnyttjande av inlåningsfaciliteten till 3 500 miljarder euro i slutet av 2023 (från 4 000 miljarder euro i slutet av 2022) och motsvarade 51 procent av de totala skulderna (jämfört med 50 procent i slutet av 2022). Sedlar i cirkulation var på en praktiskt taget oförändrad nivå, 1 600 miljarder euro, och stod för 23 procent av de totala skulderna (en ökning från 20 procent).
Efter sitt tillkännagivande i december 2022 arbetade Eurosystemet under 2023 med översynen av sitt operativa styrsystem för korta räntor, som slutfördes i mars 2024.
Källa: ECB.Anm.: Positiva siffror avser tillgångar och negativa siffror avser skulder. Linjen för överskottslikviditet visas som en positiv siffra trots att den avser summan av följande skuldposter: bytesbalans utöver kassakrav och utnyttjande av inlåningsfaciliteten.
I och med att Kroatien införde euron den 1 januari 2023 och Hrvatska narodna bankas balansräkning inkluderades i Eurosystemets konsoliderade balansräkning ökade Eurosystemets totala tillgångar och skulder med 45 miljarder euro.
APP- och PEPP-portföljernas fördelning över tillgångsklasser och jurisdiktioner
Avvecklingen av programmen för köp av tillgångar absorberades väl av marknaden
APP består av fyra program för köp av tillgångar: det tredje programmet för köp av säkerställda obligationer (CBPP3), programmet för köp av värdepapper med bakomliggande tillgångar (ABSPP), programmet för köp av offentliga värdepapper (PSPP) och programmet för köp av värdepapper från företagssektorn (CSPP). PEPP infördes 2020 som respons på pandemin. Alla tillgångskategorier som är godtagbara enligt APP är också godtagbara inom PEPP. Ett undantag från kraven på godtagbarhet beviljades tillfälligt för PEPP vad gäller värdepapper som emitterats av Grekland.[25]
I slutet av 2023 uppgick PEPP-innehaven till 1 700 miljarder euro (till upplupet anskaffningsvärde). Innehaven av säkerställda obligationer stod för mindre än 1 procent (6 miljarder euro) av det totala innehavet, företagssektorns innehav stod för 3 procent (46 miljarder euro) och den offentliga sektorns innehav för 97 procent (1 614 miljarder euro).[26] Den vägda genomsnittliga löptiden för PEPP:s värdepappersinnehav i den offentliga sektorn uppgick till 7,3 år i slutet av 2023, med vissa skillnader mellan olika jurisdiktioner.
De tillgångar som förvärvats inom PSPP, CSPP, CBPP3 och PEPP fortsatte att göras tillgängliga för värdepappersutlåning för att stödja likviditeten på obligations- och repomarknaden. Under 2023 förbättrades förhållandena på repomarknaden betydligt jämfört med föregående år, vilket återspeglades i mindre utlåningsvolylmer.
I slutet av 2023 var det utestående beloppet för Eurosystemets refinansierings­transaktioner 410 miljarder euro, vilket motsvarar en minskning med 914 miljarder euro jämfört med slutet av 2022. Förändringen avspeglar främst frivilliga förtida återbetalningar (312,5 miljarder euro) och transaktioner som förföll till betalning (612,9 miljarder euro) inom TLTRO III-serien. Den viktade genomsnittliga löptiden för likviditet som tillhandahållits genom utestående refinansieringstransaktioner i Eurosystemet minskade från ungefär 10,5 månader vid utgången av 2022 till 5,2 månader vid utgången av 2023.
I mars 2022 tillkännagav ECB att pandemirelaterade lättnadsåtgärder för säkerheter gradvis skulle fasas ut. Dessa åtgärder var en central del av ECB:s penningpolitiska respons på pandemin och gjorde det lättare för motparter att få tillgång till Eurosystemets kreditoperationer och ökade volymen av godkända säkerheter. Centralt fokus för åtgärderna var en tillfällig minskning i värderingsavdrag för alla tillgångsklasser med en fast faktor på 20 procent samt på tillfälliga utvidgningar av ramverken för ytterligare kreditfordringar (ACC) som införts av vissa nationella centralbanker.
Den gradvisa utfasningen inleddes i juli 2022. Som ett andra steg fasades den tillfälliga sänkningen av värderingsavdrag för omsättbara och icke omsättbara tillgångar ut fullständigt genom att det infördes en ny plan för värderingsavdrag, med start från den 29 juni 2023. Därmed återgick ECB till att tillämpa samma risktoleransnivå för kreditoperationer som gällt före pandemin.[27]
I september 2023 uppgraderades Greklands kreditbetyg från kreditkvalitetssteg 4 till steg 3 på Eurosystemets harmoniserade kreditvärderingsskala (från BB+ till BBB–), vilket innebar att alla skuldinstrument som emitterats av grekiska staten klassificerades som investment grade.[30] För skuldinstrument emitterade av grekiska staten, vilka tidigare omfattades av ett undantag i enlighet med riktlinjen om tillfälliga åtgärder som berör säkerheter, gäller därför från och med september 2023 godtagbarhetskriterierna i det allmänna ramverket för säkerheter.
Det nominella värdet av godtagbara omsättbara tillgångar ökade med 1 200 miljarder euro under 2023 och nådde 18 300 miljarder euro i slutet av året (diagram 2.3). Den största tillgångsklassen utgjordes fortfarande av statspapper (9 900 miljarder euro). Andra tillgångsslag omfattade företagsobligationer (1 900 miljarder euro), säkerställda bankobligationer (1 800 miljarder euro) och icke-säkerställda bankobligationer (2 000 miljarder euro). Regionala värdepapper (603 miljarder euro), värdepapper med bakomliggande tillgångar (600 miljarder euro) och andra omsättbara tillgångar (1 400 miljarder euro) stod vardera för en relativt liten del av de godtagbara tillgångarna.
Källa: ECB.Anm.: Tillgångsvärden är nominella belopp. Diagrammet visar medelvärdena av månadsslutsdata för varje period.
Källa: ECB.För säkerheter visas medelvärdena av månadsslutsdata för varje period och värdena anges efter värdering och värderingsavdrag. För utestående lån används dagliga data.
Eurosystemet hanterar fortlöpande finansiella risker i samband med att det genomför sina penningpolitiska transaktioner. Syftet med riskhanteringsfunktionen är att uppnå riskeffektivitet, dvs. att uppnå de penningpolitiska målen med lägsta möjliga risk.[31]
Förluster uppstod på grund av obalanser i räntekänsligheten mellan tillgångar och skulder
De främsta förändringarna i Eurosystemets ramverk för riskhantering under 2023 var en ytterligare diversifiering av kreditbedömningskällor samt en starkare omfördelning av köpen av värdepapper inom företagssektorn mot emittenter med bättre klimatprestanda.
Under 2023 godkändes ytterligare kreditbedömningskällor inom Eurosystemets ramverk för kreditbedömning (ECAF). ECAF är ett ramverk för riskhantering som Eurosystemet använder för att begränsa kreditrisken för tillgångar som används i penningpolitiska transaktioner. Det definierar förfaranden, regler och metoder som garanterar att Eurosystemets krav på hög kreditvärdighet för alla godtagbara tillgångar hela tiden uppfylls. Detta inbegriper att bedöma, godkänna och övervaka olika typer av kreditbedömningskällor.
Bank of Greece interna kreditbedömningssystem godkändes som kreditbedömningskälla
I april 2023 beslutade ECB-rådet att godkänna Bank of Greece interna kreditbedömningssystem, som tillhandahåller bedömningar av grekiska rättsliga enheter i den icke-finansiella sektorn, som kreditbedömningskälla. Dessa bedömningar kan nu användas för att fastställa huruvida kreditfordringar på grekiska icke-finansiella företag är godtagbara som säkerhet för Eurosystemets kredittransaktioner samt vilka värderingsavdrag som gäller för dem. Bank of Greece är nu en av nio nationella centralbanker vars interna kreditbedömningssystem accepteras av ECB-rådet.
Scope Ratings GmbH godkändes som nytt externt institut för kreditbedömning
I november beslutade ECB-rådet att godkänna Scope Ratings GmbH som externt institut för kreditbedömning (ECAI), sedan Eurosystemet gjort en ingående bedömning av den inlämnade ansökan på basis av Eurosystemets godtagbarhetskriterier för externa institut för kreditbedömning. Bedömningen omfattade kvantitativa och kvalitativa kriterier samt eventuell relevant tillsynsfeedback från Europeiska värdepappers- och marknadsmyndigheten (Esma). Så snart Scope Ratings har integrerats i Eurosystemets IT-infrastruktur kommer deras kreditbedömningar att användas tillsammans med kreditbedömningarna från redan godkända externa institut för kreditbedömning (DBRS Morningstar, Fitch Ratings, Moody’s och S&P Global Ratings) för att fastställa om tillgångar i form av säkerheter är godtagbara för penningpolitiska transaktioner samt vilka värderingsavdrag som ska tillämpas.
Hantering av risker vid tillgångsköp inom APP och PEPP
Finansiella risker vid tillgångsköp hanteras fortsatt med hjälp av särskilda ramverk för riskkontroll för respektive tillgångsklass
Ruta 3	Överskottslikviditetens utveckling och påverkan på eurons icke-säkerställda marknadsränta
I denna ruta undersöks vilka konsekvenser minskningen av Eurosystemets balansräkning fick för penningmarknaden i euro. Den nedgång i överskottslikviditet som den minskade balansräkningen har gett upphov till har inte stört de ändrade ECB-styrräntornas genomslag i icke-säkerställda penningmarknadsräntor. Under 2023 uppstod emellertid en asymmetri mellan hur spreaden reagerade hos den korta euroräntan (€STR) respektive ECB:s ränta på inlåningsfaciliteten, som har varit mindre responsiv vad gäller att återabsorbera överskottslikviditet än tidigare likviditetstillskott. Enligt en preliminär analys kommer detta sannolikt att vara ett kortvarigt fenomen.
Lägre likviditet har inte minskat spreaden mellan €STR och räntan på inlåningsfaciliteten
Historiska data tyder på att en betydande nedgång i överskottslikviditet bör resultera i en smalare spread mellan €STR och räntan på inlåningsfaciliteten. Men den senaste tidens minskning i överskottslikviditet har inte lett till att denna spread har minskat (diagram A, panel b). Den ökade fram till andra halvåret 2022 och stabiliserades därefter omkring –10 punkter från och med november 2022. En sådan avvikelse från historiska mönster gör att man kan fråga sig om det rör sig om ett tillfälligt fenomen eller en strukturell förändring.
Källor: ECB (databas över marknadsoperationer), Bloomberg och Eurosystemets beräkningar.Anm.: Panel a): Perioden med negativ ränta på inlåningsfaciliteten upphör den 26 juli 2022, när räntan ändras från –0,50 procent till 0,00 procent den 27 juli. Panel b): Perioden med negativ ränta på inlåningsfaciliteten (som åskådliggörs i detta diagram) var den 1 oktober 2019 till den 26 juli 2022. Perioden med nollränta på inlåningsfaciliteten var från 27 juli till den 13 september 2022. Perioden med positiv ränta på inlåningsfaciliteten inleddes den 14 september 2022, när räntan höjdes från 0,00 procent till 0,75 procent.
När det tvåledade systemet för förräntning av bankernas överskottsreserver faktiskt avaktiverades i juli 2022 blev ytterligare 1 000 miljarder euro i överskottslikviditet tillgängligt för handel (diagram B, panel a). Under perioden med negativa räntor och efter införandet av det tvåledade systemet i oktober 2019 var i praktiken inte all överskottslikviditet tillgänglig för handel, eftersom en del av Eurosystemets innehav av överskottslikviditet gynnades av en fördelaktig förräntning, dvs. inte omfattades av negativa räntor. Denna fördel försvann när de negativa styrräntorna upphörde i juli 2022. När det frigjordes ytterligare medel som var tillgängliga för handel gynnade det bland annat bankernas handel med inlåning över natten utan säkerhet.
Enligt datasetet för rapportering av penningmarknadsstatistik (MMSR) ökade den icke-säkerställda upplåningen från i genomsnitt 120 miljarder euro per dag under perioden med negativ ränta på inlåningsfaciliteten 2021 och 2022 till 210 miljarder euro mot slutet av 2023, där ökningen omfattade alla motpartssektorer (diagram B, panel b). Återgången till positiva räntor och slutet för det tvåledade systemet ledde därmed till en betydande utbudsökning i segmentet för transaktioner utan säkerhet.
Källor: ECB (databas över marknadsoperationer, MMSR), Bloomberg och Eurosystemets beräkningar.Anm.: Panel a): Perioden med negativ ränta på inlåningsfaciliteten upphör den 26 juli 2022, när räntan ändras från –0,50 procent till 0,00 procent den 27 juli. ”Undantagna reserver” avser andelen överskottslikviditet som undantas från negativ förräntning inom det tvåledade systemet. Panel b): Perioden med positiv ränta på inlåningsfaciliteten inleddes den 14 september 2022, när räntan höjdes från 0,00 procent till 0,75 procent. Den omsättning som framgår av diagrammet omfattar all €STR-inlåning över natten, inlåning från icke-finansiella företag, sparkonton och viss annan resterande upplåning med löptider upp till ett år. MMF: penningmarknadsfonder; NFC: icke-finansiella företag. ”Övrigt” omfattar investeringsfonder (exklusive penningmarknadsfonder), pensionsfonder och försäkringsfonder samt resterande sektorer.
Sammanfattningsvis kan det vara ett tillfälligt fenomen att spreaden mellan €STR och räntan på inlåningsfaciliteten inte pressas samman. I ett läge med överutbud behåller nämligen bankerna marknadsmakt att förhandla om priset för kortfristig inlåning för att täcka effekterna på lagstadgade kvoter. €STR och räntan på inlåningsfaciliteten kan fortfarande komma att omjusteras när nivåerna av överskottslikviditet sjunker ytterligare, vilket skulle kunna förändra styrkebalansen mellan kontantefterfrågan och kontantutbud.
3 Europas finanssektor är motståndskraftig, men läget för den finansiella stabiliteten är bräckligt
Bankerna i euroområdet visade sig motståndskraftiga under 2023, särskilt med tanke på bankfallissemangen i USA och Schweiz. De gynnades av framsteg på flera olika fronter i kombination med fortsatta tillsynsinsatser. Läget för den finansiella stabiliteten var dock fortsatt bräckligt eftersom stramare finansiella förhållanden utgjorde en utmaning för realekonomin och finanssektorn. De nationella myndigheterna fortsatte att genomföra eller strama åt makrotillsynsbuffertar för att stärka banksektorn ytterligare. Dessutom stärktes regelverken för banker, finansiell infrastruktur och finansiella innovationer ytterligare för att förbättra det finansiella systemets motståndskraft på längre sikt.
Fortsatt bräckligt läge för den finansiella stabiliteten
Stramare finansiella förhållanden och högre lånekostnader för hushåll, företag och regeringar
Euroländerna, som hade låst in låga räntenivåer under tidigare år såg, mot bakgrund av ECB:s instrument för transmissionsskydd, en brett baserad ökning av finansieringskostnader under 2023, med begränsad spridning mellan länderna under året. Men eftersom regeringarna behövde ersätta finansiering som förföll till högre ränta var deras finansieringskostnader fortfarande känsliga för utvecklingen av finanspolitiska fundamenta, framför allt risken för finanspolitisk glidning, som skulle kunna blåsa nytt liv i farhågorna för statsskuldernas hållbarhet. Samtidigt kan oönskad, störande dynamik i statsobligationsmarknaden motverkas genom flexibilitet i återinvesteringarna i ECB:s PEPP-program samt genom instrumentet för transmissionsskydd, förutsatt att nödvändiga villkor är uppfyllda.
På liknande sätt gynnades företagssektorn av det låga ränteläget före och under pandemin och hade goda intäkter under 2023. Efterhand som återstramnings­effekterna avtog, kreditförhållandena stramades åt och lånekostnaderna gick upp, ökade företagens sårbarheter. Även om företagskonkurserna fortfarande var på en låg nivå, började de öka under året. Fastighetsföretagen var särskilt utsatta på grund av nedgången på marknaden för kommersiella fastigheter.
Hushållssektorn hade en försämrad betalningsförmåga under 2023, vilket berodde på stigande räntor och den pågående korrigeringen av bostadsmarknaderna. Den branta ökningen av lånekostnader från och med starten av den penningpolitiska cykeln hade en tydligt negativ effekt på efterfrågan på bolån. En stark arbetsmarknad i kombination med begränsningar i bostadsutbudet bidrog dock till att det blev en ordnad avkylning av bostadsmarknaderna. Värderingarna ligger dock fortfarande högt, vilket tyder på att sårbarheter skulle kunna materialiseras om priskorrigeringarna blir oordnade.
Under 2023 fortsatte banker, fonder och försäkringsbolag i euroområdet att ställas inför utmaningar som hänger samman med klimatförändringarna. Cyberrisker behövde också följas noga. I och med att klimatförändringarna allt oftare leder till stora naturkatastrofer och alltmer omfattande skador i samband med detta har försäkringspremierna gått upp samtidigt som det är begränsad tillgång på försäkringar mot klimatrelaterade risker.[33] Detta visade på risken med en ökad förekomst av klimatchocker som gör det ännu svårare för skadeförsäkringsbolag att få lönsamhet i verksamheten och leder till ännu större luckor i skyddet (andelen ekonomiska förluster som inte täcks av försäkringar), något som kan komma att inverka negativt på den makroekonomiska situationen och den finansiella stabiliteten.
ECB har i uppdrag att bedöma de nationella myndigheternas förslag till makrotillsynsrelaterade kapitalåtgärder för banker i de länder som deltar i den gemensamma tillsynsmekanismen. Framför allt har ECB befogenhet att vid behov vidta strängare kapitalåtgärder. ECB, som under 2023 noga har följt de olika ländernas makrotillsynsinriktning, såg dock inget behov av detta eftersom flera länder redan hade infört nya makrotillsynsåtgärder eller skärpt sina befintliga åtgärder för att stärka banksystemens motståndskraft mot ackumulerade sårbarheter och nedåtrisker.
Upprätthåller det finansiella systemets motståndskraft och främjar riktade makrotillsynsåtgärder
Makrotillsynsbuffertar bör upprätthållas för att bevara bankernas motståndskraft om förhållandena i banksektorn skulle försämras
Farhågorna för den finansiella stabiliteten kom under 2023 mer att handla om konsekvenser av de högre räntorna och nedåtrisker för tillväxten. Sett i ett makrotillsynsperspektiv drev de stramare finansiella förhållandena på en fortsatt nedgång i den finansiella cykeln, men systemriskerna materialiserades inte. Anmärkningsvärt nog var bankernas kapitalpositioner fortsatt starka, även om nivån av kapitalutrymme varierade mellan banker och länder, och begränsningar i kreditgivningen inte var kopplade till bankernas kapitalkrav. Framöver kan högre lånekostnader och ett försämrat makroekonomiskt klimat äventyra de icke-finansiella sektorernas skuldbetalningsförmåga och gradvis försämra bankernas tillgångskvalitet. Detta i kombination med lägre lånevolymer och stigande finansieringskostnader kan inverka negativt på bankernas lönsamhet och motståndskraft.
Erfarenheterna från pandemin visar att makrotillsynsbuffertar som kan frigöras bör få en stärkt funktion
ESRB fortsatte att analysera potentiella källor till systemrisk och offentliggjorde en rekommendation om kommersiella fastigheter
Under 2023 tillhandahöll ECB analys-, statistik-, logistik- och administrationsstöd till Europeiska systemrisknämndens (ESRB) sekretariat. Framför allt var ECB medordförande för ESRB:s arbetsgrupp för instrument (IWG), arbetsgruppen för analys (AWG) och den särskilda arbetsgruppen för stresstestning samt för ECB:s och ESRB:s projektgrupp för klimatriskövervakning. ECB var även medordförande för de flexibla grupper som upprättats under arbetsgruppen för analys/gruppen för makrotillsynsanalys (MPAG) och arbetsgruppen för instrument/gruppen för makrotillsynspolicy (MPPG) vad gäller effekterna av högre inflation och stigande räntor på den finansiella stabiliteten och den flexibla gruppen AWG/MPAG vad gäller systemlikviditet.
ECB stödde även ESRB:s arbete med: i) makrotillsynsverktyg för cyberresiliens,[39] ii) systemkonsekvenser och policyalternativ med avseende på kryptotillgångar och decentraliserad finans,[40] iii) övervakning av sårbarheter som rör andra finansiella aktörer än banker (NBFI),[41] iv) policyalternativ för att hantera risker i företagens skuldsättning och fastighetsfonder,[42] v) sårbarheter i sektorn för kommersiella fastigheter, som också behandlades i en rekommendation från ESRB,[43] och vi) ramverk för makrotillsyn i syfte att hantera klimatrisk.[44] Mer ingående information finns på ESRB:s webbplats och i dess årsrapporter.
3.3 Mikrotillsyn för att säkerställa att enskilda banker är säkra och sunda
Bankerna var fortsatt motstånds-kraftiga tack vare tidigare års framsteg och fortsatta tillsyns-insatser.
Men trots ÖUP-resultaten och de europeiska bankernas rekordstora lönsamhet under 2023 anser ECB att man inte får sänka garden. Den höga lönsamheten skulle på sikt kunna äventyras genom att ECB:s styrräntor gradvis får ett allt större genomslag i bankernas inlåningsräntor, bankernas finansieringskostnader ökar på allt bredare basis samt tillgångskvaliteten försämras i fastighetssektorn och andra räntekänsliga sektorer. ECB fortsätter att inrikta sitt tillsynsarbete på kvarvarande svagheter i riskhantering, styrning och interna kontroller samt på framväxande risker.
Under 2023 blev ECB:s banktillsyn mer riskbaserad och effektiv. På grundval av sitt interna arbete och expertgruppens rekommendationer införde ECB ett nytt ramverk för risktolerans som ger tillsynsmyndigheterna befogenhet att anpassa och prioritera sina insatser efter just den situation som banken under tillsyn befinner sig i stället för att arbeta på samma sätt med alla. På samma sätt införde ECB ett nytt ramverk för den fleråriga bedömningen i ÖUP, som ger tillsynsmyndigheterna möjlighet att bättre kalibrera hur ingående deras analyser ska vara och hur ofta de ska göras. ECB började även utveckla snabbare och kraftfullare eskaleringsförfaranden, där man utgick från hela skalan av tillsynsverktyg, inklusive viten, t.ex. i fråga om klimat- och miljörelaterade risker.[45]
I december 2023 offentliggjorde ECB tillsynsprioriteringar för 2024–2026, som inriktas på att i) stärka motståndskraften mot omedelbara makrofinansiella och geopolitiska chocker, ii) skynda på korrigeringen av brister vad gäller styrning och hantering av klimat- och miljörelaterade risker, och iii) och fortsätta sin digitala omställning samtidigt som man bygger upp robusta ramverk för operativ motståndskraft.
Som ett led i sina fortsatta strävanden för att förbättra transparensen publicerade ECB under 2023 i) sin metod i fyra steg för att fastställa pelare 2-kravet på riskbasis, ii) den ÖUP-metod för kreditrisk och ÖUP-metod för marknadsrisk som ska tillämpas i 2024 års cykel, och iii) vägledningen om förfaranden för kvalificerade innehav. I januari 2024 offentliggjorde ECB en uppdaterad version av tillsynsmanualen, som senast publicerades 2018.
I april 2023 välkomnade ECB, tillsammans med den gemensamma tillsynsnämnden, Europeiska kommissionens förslag till ett antal lagändringar i det europeiska ramverket för krishantering och insättningsgaranti.
I oktober 2023 utnämndes Claudia Buch till ny ordförande för ECB:s tillsynsnämnd i enlighet med det etablerade institutionella urvalsförfarandet.
Mer ingående information finns på ECB:s webbplats för banktillsyn och i ECB:s årsrapport om tillsynsverksamheten 2023.
Under 2023 gjordes ytterligare framsteg med att förbättra regelverket för den finansiella sektorn. De största framstegen var i) överenskommelsen om EU:s genomförande av de sista Basel III-reformerna, ii) initiativen för att hantera klimatrelaterade risker och iii) förslaget för att stärka EU:s ramverk för krishantering och insättningsgaranti. Viktiga framgångar nåddes också i fråga om reglering av kryptotillgångar och ett förbättrat regelverk för finansiell infrastruktur, t.ex. vad gäller central motpartsclearing.
Bankregleringsarbetet inriktades på genomförandet av Basel III, EU:s agenda för hållbar finansiering samt krishantering
Diskussionerna om fullbordandet av bankunionen inriktades på att förbättra EU:s ramverk för krishantering och insättningsgaranti. Den 18 april 2023 offentliggjorde Europeiska kommissionen ett lagförslag som syftar till att stärka hanteringen av bankkriser i EU och framför allt att förbättra myndigheternas alternativ för att hantera fallissemang i mindre och medelstora banker. ECB var i sitt yttrande[51] mycket positiv till lagförslaget och betonade att det behövdes bättre verktyg och finansierings­möjligheter för krishantering. Vid sidan av det föreslagna lagstiftningspaketet efterlyste ECB ytterligare åtgärder för att fullborda bankunionen. Detta kräver framför allt att det upprättas ett europeiskt insättningsgarantisystem och ett europeiskt ramverk för likviditet vid resolution.
Viktiga framsteg gjordes för att reglera kryptotillgångar och förbättra reglerna kring penningtvätt
ECB fortsatte även att bidra aktivt till slutförandet av Europeiska kommissionens föreslagna lagstiftningspaket mot penningtvätt och terrorismfinansiering, som även inbegriper att det ska upprättas en myndighet på EU-nivå för att bekämpa penningtvätt. Som framgick av yttrandena[53] stöder ECB ett nära samarbete och informationsutbyte mellan de tillsynsmyndigheter som arbetar mot penningtvätt och terrorismfinansiering och den europeiska banktillsynen samt mer generellt ett effektivt EU-system för att motverka att EU:s finansiella system missbrukas för penningtvätt och terrorismfinansiering.
Stöder framstegen för en kapitalmarknadsunion och stärker regelverket för NBFI-sektorn
Fortsatta insatser för att komma vidare med kapitalmarknads­unionen och regelverket för NBFI-sektorn
Dessutom fortsatte ECB att betona vikten av att ta itu med strukturella sårbarheter i NBFI-sektorn och förbättra den relevanta policyramen ur ett makrotillsynsperspektiv. Den senaste tidens stressepisoder i NBFI-sektorn samt policykonsekvenser för likviditetsberedskapen och skuldsättningen i denna sektor diskuterades i Financial Stability Review och Macroprudential Bulletin.[56] ECB deltog även i FSB:s bedömning av vilka konsekvenser som skuldsättningen inom NBFI-sektorn har för den finansiella stabiliteten och bidrog aktivt till det pågående policyarbetet för att förbättra NBFI-sektorns motståndskraft.[57] Vad gäller öppna fonder bidrog ECB till översynen av FSB:s policyrekommendationer för att åtgärda strukturella likviditetsobalanser i sådana fonder.[58]
Eurosystemet spelar en central roll för att utveckla, driva och övervaka finansiell infrastruktur och betalningar. Under 2023 förnyade Eurosystemet sitt system för stora betalningar och fortsatte att utveckla Target-tjänsterna. För att göra de europeiska betalnings- och värdepappersmarknaderna ännu mer integrerade och innovativa uppdaterade Eurosystemet sin strategi för massbetalningar och började analysera hur framväxande teknik kan komma att påverka avvecklingen av stora finansiella transaktioner. I sitt arbete för att undersöka möjligheterna till en digital euro övergick Eurosystemet från utrednings- till förberedelsefasen.
Omkring 1 000 banker använder T2 för att initiera transaktioner i euro, antingen för egen del eller också för sina kunders räkning. Om man räknar med filialer och dotterbolag kan mer än 40 000 banker världen över nås via T2. Under 2023 behandlade T2 och dess föregångare Target2 i genomsnitt 409 444 betalningar per dag med ett genomsnittligt dagsvärde på 2 200 000 miljarder euro. Detta innebar att den dagliga betalningsvolymen ökade med 2,9 procent jämfört med de betalningar som gjordes i Target2 under 2022.
I och med Kroatiens anslutning till euroområdet migrerade den kroatiska finanssektorn från sitt nationella RTGS-system till Target2/T2 från och med 1 januari 2023. Den kroatiska marknadens anslutning till Target-tjänster fortsatte i juni med migreringen till TIPS-tjänsten (TARGET Instant Payment Settlement) samt i september när den kroatiska värdepapperscentralen (CSD:n) anslöt sig till Target2-Securities (T2S).
TIPS fortsatte att spela en viktig roll för utvecklingen av omedelbara betalningar i euro och under 2023 anslöts fler banker och nationella sammanslutningar. Det ökade deltagarantalet i TIPS ledde till att transaktionsvolymen steg med mer än 127 procent jämfört med 2022. Som mest avvecklades 28 miljoner omedelbara betalningar i december 2023 (jämfört med 18,7 miljoner i december 2022). Testningen inför Riksbankens och den svenska kronans anslutning till TIPS för omedelbara betalningar 2024 slutfördes framgångsrikt. Samarbetet mellan Eurosystemet och Danmarks Nationalbank för att ansluta den danska kronan till TIPS (och T2) 2025 fungerade fortsatt smidigt.
I juli 2023 publicerade Eurosystemet en ny prisstruktur för TIPS som trädde i kraft den 1 januari 2024. Denna struktur säkerställer att tjänsten drivs med kostnadstäckning, men utan att gå med vinst. Prissättningen av TIPS syftar samtidigt till att stödja en ökad användning av omedelbara betalningar i Europa. Den här typen av betalningar förväntas också öka med tanke på att Europeiska kommissionen har lagt fram ett lagförslag för att göra omedelbara betalningar i euro tillgängliga för alla invånare och företag som har ett bankkonto i EU och i EES-länderna.
Utöver de tre avvecklingstjänsterna (T2, T2S och TIPS) utvecklar Eurosystemet en ny Target-tjänst, ECMS. Detta ska bli ett enhetligt system för att förvalta de tillgångar som används som säkerhet i Eurosystemets kreditoperationer för samtliga jurisdiktioner i euroområdet. Lanseringen av ECMS har flyttats från april 2024 till november 2024 för att ge användarna mer tid för att slutföra testningen av ECMS-funktioner i en stabil miljö.
ECB lanserade förberedelsefasen i projektet för en digital euro
Den två år långa utredningsfasen i projektet för en digital euro avslutades i oktober 2023. Inventeringen av det arbete som utförts under utredningsfasen låg till grund för ECB-rådets beslut att inleda förberedelsefasen. Att denna nya fas inleds innebär inte i sig något beslut om att ge ut en digital euro. ECB-rådet kan endast överväga ett sådant beslut sedan den rättsliga ramen för den digitala euron har antagits på EU-nivå.
Den första etappen i förberedelsefasen, som inleddes den 1 november 2023, kommer att pågå i två år och lägga grunden för en eventuell utgivning av en digital euro. Under denna period kommer fokus att ligga på att slutföra regelboken för en digital euro samt välja ut leverantörer som skulle kunna utveckla en plattform och infrastruktur för en digital euro. Eurosystemet kommer även att utföra ytterligare tester och experiment samt fortsätta att samråda med samtliga berörda parter, inklusive allmänheten, för att säkerställa att en digital euro uppfyller högsta standarder i fråga om kvalitet, säkerhet, integritetsskydd och användbarhet.
ECB-rådet kommer att besluta om eventuella fortsatta steg baserat på resultaten av den första etappen av förberedelsefasen och utvecklingen av lagstiftningsprocessen.
I november 2023 publicerade Eurosystemet en uppdatering av sin strategi för massbetalningar mot bakgrund av de stora förändringar som har skett på betalningsområdet under de fyra år sedan strategin lanserades. Framför allt har de stora teknikföretagen utökat sin verksamhet inom betalningsområdet, vilket skulle kunna inverka negativt på Europas strategiska oberoende vad gäller betalningar. Rysslands krig mot Ukraina har också visat på (cyber)riskernas betydelse för kritisk infrastruktur i Europa, även betaltjänster. Det har även skett stora framsteg inom projektet för den digitala euron.
Framsteg med den finansiella integrationen inom post-trading
För att identifiera kvarvarande hinder för marknadsintegration i fråga om post-trading av värdepapper i EU började AMI-SeCo genomföra en enkät bland egna medlemmar och de nationella intressentgruppernas medlemmar i november 2023. AMI-SeCo lämnade även synpunkter till Europeiska kommissionen och Europeiska rådet om post-trade-aspekter av kommissionens förslag för effektivare gränsöverskridande källskatteförfaranden samt meddelade Europeiska värdepappers- och marknadsmyndigheten (Esma) sina synpunkter om den eventuella förkortningen av den normala avvecklingscykeln på T+2 för värdepapper.
Avslutningsvis har Eurosystemet börjat analysera hur framväxande teknik, däribland tekniken för distribuerade liggare (DLT), skulle kunna påverka avveckling av stora finansiella transaktioner (se ruta 4).
Att finansiella infrastrukturer och betalningar i euroområdet är säkra och effektiva är en fortlöpande prioritering för Eurosystemet i dess tillsynsfunktion. Som utgivande centralbank för euron deltar Eurosystemet dessutom i samarbeten som rör finansiella infrastrukturer utanför euroområdet med betydande verksamhet i euro.
Vad gäller tillsynen av Eurosystemets Target-tjänster (se avsnitt 4.1) var några viktiga prioriteringar att övervaka konsolideringsprojektet för T2-T2S före driftstarten i mars 2023 samt anslutningen av nya marknader. Vidare inleddes samlade bedömningar av T2/TIPS i förhållande till förordningen om krav på övervakning för systemviktiga betalningssystem (SIPS-förordningen) samt av T2S i förhållande till CPMI-Ioscos principer i oktober 2023.
Eurosystemet övervakar även andra systemviktiga betalningssystem, däribland EURO1, STEP2-T och MasterCard Clearing Management System (MCMS). Under 2023 fokuserade Eurosystemet på slutförandet av den första samlade bedömningen av MCMS i förhållande till SIPS-förordningen, lanseringen av nya samlade bedömningar av EURO1 och STEP2-T i förhållande till SIPS-förordningen, bedömningen av MCMS i förhållande till tillsynsförväntningarna för finansiell infrastruktur i fråga om cyberresiliens (CROE) samt EURO1-migreringen till ISO 2022-standarden.
Vad gäller betalningsinstrument, betalningsordningar och betalningsarrangemang nådde Eurosystemet 2023 en viktig milstolpe genom att identifiera de betalningsarrangemang som ska stå under överinseende av eller övervakas inom Eurosystemets ramverk för övervakning av elektroniska betalningsinstrument, betalningsordningar och betalningsarrangemang (PISA). Utöver att ansluta enheter som nyligen stått under överinseende av PISA-ramverket genomförde Eurosystemet en samlad bedömning av den första gruppen alleuropeiska ordningar och fortsatte sitt arbete med bevakningen av kortbedrägerier.
Som utgivande centralbank av euron fortsatte Eurosystemet att delta i samarbeten som rör tillsyn och krishantering av finansiella infrastrukturer med betydande verksamhet i euro. Vad gäller centrala motparter (CCP:er) bidrog Eurosystemet till att bedöma förändringar i riskhantering, förslag till utökade tjänster, återhämtningsplaner och resolutionsplaner. När det gäller värdepappersavveckling fortsatte Eurosystemet att lämna synpunkter om den regelbundna utvärderingen av värdepapperscentraler i enlighet med förordningen om värdepapperscentraler samt att förbereda inför framtida auktorisation av enheter som driver finansiella sinfrastrukturer baserade på teknik för distribuerade liggare i enlighet med förordning (EU) nr 2022/858 (förordningen om en pilotordning för distribuerade liggare).
Inom arbetet med cyberresiliens slutfördes översynen av Eurosystemets cyberresiliensstrategi för finansiella infrastrukturer. Information om förbättringar och revideringar kommer att tillkännages i början av 2024. ECBS genomförde dessutom sin återkommande cyberresiliensenkät med 80 finansiella infrastrukturer i EU och inledde en uppföljning med de olika tillsynsmyndigheterna och de övervakade enheterna.
ECB stödde olika globala arbetsflöden som rör övervakning (t.ex. om CCP:ers marginalsäkerhetspraxis, finansiella infrastrukturers skyddsmekanismer för finansiella risker som inte relaterar till deltagares fallissemang och stablecoin-arrangemang) samt det EU-omfattande tillsynsstresstest av CCP:er som samordnades av Esma. ECB publicerade även en översikt över EU-CCP:ers modeller för initial marginalsäkerhet, övervakade fortlöpande hur den ökade marknadsvolatiliteten påverkade CCP:er och deras medlemmar samt anordnade, tillsammans med Deutsche Bundesbank och Federal Reserve Bank of Chicago, 2023 års gemensamma konferens om CCP:ers riskhantering i syfte att främja en diskussion mellan branschen, tillsynsorganen och den akademiska världen.
Eurosystemet bidrar regelbundet till arbetet med att ta fram nya EU-förordningar för finansiella infrastrukturer och betalningar. Under 2023 lämnade Eurosystemet framför allt synpunkter till ECB:s yttrande om översynen av Emir-förordningen. ECB bidrog även aktivt till att utarbeta sekundärlagstiftning till rättsakten om digital operativ motståndskraft, bland annat i fråga om hotstyrd penetrationstestning som utvecklas i enlighet med det europeiska ramverket för hotunderrättelsebaserad etisk red teaming (TIBER-EU).
Eurosystemet analyserar hur framväxande teknik, däribland tekniken för distribuerade liggare (DLT), skulle kunna påverka avveckling av stora finansiella transaktioner. Detta är en del av Eurosystemets arbete för att säkerställa att centralbanker både hänger med i och bidrar till digital innovation vid betalnings- och värdepappersavveckling.
Finanssektorn intresserar sig alltmer för potentiella DLT-tillämpningar, även när det gäller transaktioner som i nuläget avvecklas i centralbankspengar. Om DLT börjar användas på bred front i branschen kan centralbanker behöva agera för att säkerställa att betalningssystemen är välfungerande och att centralbankspengar fungerar som ett monetärt ankare som stöder det europeiska finansiella systemets stabilitet, integration och effektivitet.
Eurosystemet har identifierat fyra konceptlösningar som skulle kunna möjliggöra avveckling i centralbankspengar av institutionella transaktioner där exempelvis värdepappersbenet i transaktionen avvecklas med DLT-baserad infrastruktur (figur A).
Konceptlösningar för avveckling i centralbankspengar av transaktioner som är registrerade på DLT-plattformar
Källa: Se Neuhaus, H. och Plooij, M., "Central bank money settlement of wholesale transactions in the face of technological innovation”, Economic Bulletin, utgåva 8, ECB, 2023.Anm.: Blå linjer, prickar och ikoner står för centralbankspengar. Lila linjer, prickar och ikoner står för värdepapper.
En särskild marknadskontaktgrupp för DLT har upprättats för att stödja Eurosystemets försöksverksamhet. Gruppen tillhandahåller expertsynpunkter och håller Eurosystemet uppdaterat om framsteg i fråga om användningen av DLT och annan ny teknik på de institutionella finansiella marknaderna.
5 Marknadsoperationer och finansiella tjänster till andra institutioner
Eurosystemet godkände ett nytt ramverk för tillhandahållande av likviditetslinor i euro till centralbanker utanför euroområdet i augusti 2023 och fortsatte att ha flera likviditetslinor till centralbanker utanför euroområdet. På så sätt tillhandahålls en säkerhetsmekanism för marknadsbaserad finansiering. ECB fortsatte att regelbundet erbjuda transaktioner i US-dollar till motparter i euroområdet. Det genomfördes inga ECB-interventioner på valutamarknaden. ECB fortsatte att ansvara för administra­tionen av olika finansiella transaktioner för Europeiska unionens räkning och hade en samordnande funktion vad gäller Eurosystemets reservförvaltningstjänster.
Eurosystemets swap- och repolinor är penningpolitiska instrument. De bidrar till att förhindra att det uppstår spänningar på de internationella finansieringsmarknaderna som motverkar en effektiv penningpolitisk transmission i euroområdet. Tabell 5.1 visar vilka likviditetslinor som var i drift den 31 december 2023.
Under 2023 fortsatte ECB att tillhandahålla likviditet i US-dollar veckovis med sju dagars löptid i samarbete med Federal Reserve System, Bank of Canada, Bank of England, Bank of Japan och Swiss National Bank (nätverket för swaplinor). Från den 20 mars till den 30 april 2023 höjdes frekvensen för likviditetsstödjande operationer i dollar från veckovis till dagligen, samordnat med centralbankerna i nätverket för swaplinor. Syftet med detta var att öka operationens effektivitet och det ledde till att dess funktion som säkerhetsspärr stärktes under en period då det var högt tryck på finansieringsförhållandena i US-dollar. Upplåningen av motparter i euroområdet var begränsad under hela året.
Källa: ECB.Anm.: Lista över Eurosystemets likviditetslinor till centralbanker (per den 31 december 2023). Tabellen omfattar inte repolinor som upprättats med centralbanker utanför euroområdet inom ramen för Eurep (Eurosystemets repofacilitet för centralbanker). I dessa fall offentliggjorde inte ECB sina motparter. Inom sitt nya ramverk offentliggör ECB samtliga likviditetslinor sedan den 16 januari 2024.
ECB genomförde inga interventioner på valutamarknaden under 2023. Sedan eurons start har ECB intervenerat på valutamarknaden två gånger – 2000 och 2011. Information om valutainterventioner publiceras kvartalsvis med ett kvartals fördröjning på ECB:s webbplats och i Statistical Data Warehouse. Uppgifterna som publiceras i denna kvartalstabell återfinns även i tabell 5.2. Om det inte har skett några valutainterventioner under respektive kvartal anges detta uttryckligen.
Rapporteringsramen omfattar valutainterventioner som har genomförts av ECB unilateralt och samordnat med andra internationella myndigheter samt valutainterventioner ”vid marginalerna” inom växelkursmekanismen (ERM2).
Per den 31 december 2023 var det totala utestående nominella beloppet 200 miljoner euro för systemet för medelfristigt stöd, 42,8 miljarder euro för EFSM, 98,4 miljarder euro för Sure och 39,54 miljarder euro för låneavtalet för Grekland. Under 2023 hanterade ECB slutligen utbetalningar och räntebetalningar för NGEU-lån och NGEU-bidrag till och från olika medlemsstater samt MFA+-lån till Ukraina.
Ett antal nationella centralbanker i Eurosystemet tillhandahöll tjänster inom ramen för ERMS
Även under 2023 erbjöds en rad olika finansiella tjänster inom ramen för Eurosystemets reservförvaltningstjänster (ERMS), som infördes 2005 för förvaltningen av kunders reservtillgångar i euro. Ett antal nationella centralbanker i Eurosystemet tillhandahåller finansiella tjänster inom detta ramverk ‒ på harmoniserade villkor och i enlighet med marknadsstandard ‒ till centralbanker, monetära myndigheter och offentliga organ utanför euroområdet samt till internationella organisationer. ECB svarar för den övergripande samordningen, kontrollerar så att tjänsterna fungerar smidigt, främjar förändringar som förbättrar systemet och utarbetar rapporter till ECB:s beslutande organ.
I slutet av 2023 hade ERMS 273 rapporterade kundkonton, vilket kan jämföras med 270 i slutet av 2022. De totala tillgodohavandena (inklusive likvida medel och värdepappersinnehav) som förvaltades inom ramen för ERMS under 2023 minskade med cirka 20 procent jämfört med 2022.
6 Kontanter är fortfarande EU-medborgarnas vanligaste betalningsmedel och har låg förfalskningsnivå
Cirkulationen av eurosedlar har påverkats av ECB:s stigande styrräntor eftersom kontanter inte hålls som värdebevarare i samma utsträckning. En klar majoritet av invånarna i Europa tycker att det är viktigt att man kan betala kontant. ECB strävar därför efter att säkerställa att kontanter faktiskt är tillgängliga och accepterade i euroområdet.
Eurosystemet är också fast beslutet att se till så att kontanter förblir så hållbara och miljövänliga som möjligt och har bedömt miljöavtrycket från sedlar som betalningsmedel. Förberedelserna inför utvecklingen av en ny serie eurosedlar är en möjlighet att göra eurosedlarna lättare att relatera till för samtliga européer. Samråd sker därför med allmänheten under hela utformningsprocessen.
6.1 Cirkulation av eurosedlar och säkerställande av att kontanter är tillgängliga och accepterade
Cirkulationen av eurosedlar har påverkats av räntehöjningar
Vid utgången av 2023 uppgick antalet eurosedlar i cirkulation till 29,8 miljarder och det totala värdet till 1 570 miljarder euro. Höjningarna av ECB:s styrräntor sedan juli 2022 har fortsatt att göra det mindre attraktivt att inneha kontanter som värdebevarare, eftersom sedlar inte ger någon ränta. Under 2023 var följaktligen den årliga tillväxttakten mycket låg: 1,2 procent respektive –0,3 procent räknat i antal sedlar respektive sedlarnas värde.
För att upprätthålla kvaliteten på eurosedlarna i cirkulation och förtroendet för dem processade de nationella centralbankerna i Eurosystemet 25,3 miljarder eurosedlar och ersatte 3,3 miljarder utslitna sedlar med nytryckta sedlar.
Värdet av euromynt i cirkulation ökade med 3,2 procent på årsbasis och uppgick till 33,5 miljarder euro vid utgången av 2023, motsvarande 148,2 miljarder euromynt.
I PEF-studien beaktas sedlarnas hela livscykel, från råvara till tillverkning, distribution och avyttring
ECB genomförde en studie av produktens miljöavtryck (PEF) specifikt för eurosedlar för att bedöma miljöavtrycket från en persons årliga kontantbetalningar med eurosedlar. Syftet med detta är att säkerställa att kontanter fortsätter att vara så hållbara och miljövänliga som möjligt.
Resultaten visade att miljöavtrycket från en persons årliga användning av eurosedlar motsvarar åtta kilometers bilkörning och endast utgör 0,01 procent av personens totala årliga miljöpåverkan vad gäller konsumtionsaktiviteter.
I PEF-studien undersöktes även framstegen hittills
När sedlar har satts i cirkulation återanvänds de flera gånger. Distributionsfasen, inklusive energiförbrukning och transport, står för den största delen av deras miljöavtryck. Användningen av hållbar bomull i sedelpapperet har lett till att miljöpåverkan från eurosedlar har minskat med nästan 50 procent och att det samlade miljöavtrycket från betalning med eurosedlar har minskat med 3,6 procent jämfört med när man använder konventionell bomull från icke-hållbara källor. Efter övergången till mer ekologisk bomull beräknas det bli ytterligare minskningar. Omfattande forskning och utveckling pågår för att identifiera alternativa metoder för hantering av sedelavfall, t.ex. återvinning och återanvändning av avfallsmaterial.
Förfalskningarna i förhållande till den totala mängden sedlar i cirkulation låg under 2023 på en av de lägsta nivåerna någonsin
Antal årligen upptäckta förfalskningar per 1 miljon äkta sedlar i cirkulation
ECB har planer på att utveckla en ny serie eurosedlar så att sedlarna fortsätter att vara väl skyddade mot förfalskningar och dessutom så miljövänliga som möjligt. Denna process återspeglar Eurosystemets åtagande i fråga om kontanter och är en möjlighet att göra eurosedlarna lättare att relatera till för samtliga européer.
För att säkerställa att européernas åsikter återspeglas i framtida utformning sker samråd med allmänheten under hela utformningsprocessen
En tvärvetenskaplig rådgivande grupp – med medlemmar från samtliga euroländer – föreslog en slutlista med teman, som baserades på synpunkter från allmänheten. Därefter valde ECB-rådet ut sju teman och allmänheten bjöds in att uttrycka sina preferenser. På basis av resultaten från de båda offentliga enkäter som genomfördes under sommaren 2023 valde ECB-rådet ”Europeisk kultur” och ”Floder och fåglar” som två möjliga teman för framtida eurosedlar.
Beslutet om slutlig utformning samt om tidpunkt för tillverkning och utgivning av de nya sedlarna väntas komma under 2026
ECB-rådet beslutade dessutom att inrätta en rådgivande grupp som skulle föreslå motiv som kan illustrera de valda temana före utgången av 2024. Därefter kommer en tävling att hållas för att utforma de nya sedlarna. Invånarna i Europa kommer än en gång att ha möjlighet att uttrycka sina åsikter om flera olika utformningsalternativ. Under 2026 väntas ECB ta beslut om den slutgiltiga utformningen samt om tidpunkt för tillverkning och utgivning av de nya sedlarna. När ett beslut om att tillverka nya sedlar har fattats kommer det att dröja flera år innan de första sedlarna ges ut.
Med de nationella centralbankernas hjälp tar ECB fram, samlar in, sammanställer och sprider ett brett spektrum av statistik och data som behövs som underlag för ECB:s penningpolitik, den finansiella stabiliteten och andra uppgifter som utförs av Europeiska centralbankssystemet (ECBS) och Europeiska systemrisknämnden. Statistiken används även av myndigheter, internationella organisationer, finansmarknadens aktörer, medier och allmänhet och hjälper ECB att skapa ökad transparens kring sitt arbete.
Under 2023 fokuserade ECB på ny statistik för euroområdet, närmare bestämt detaljerad rapportering om extern statistik samt uppdelningar av statsskuldens komponent för lån, sedlar, mynt och inlåning. ECB beslutade även att utöka den rapporterande populationen för rapportering av penningmarknadsstatistik och publicerade ny statistik över finansräkenskaper där livförsäkring och pensions­förmåner delades upp efter investeringsrisk. Som en del av sin klimathandlings­plan publicerade ECB klimatrelaterade indikatorer på sin webbplats. Eurosystemet lanserade dessutom en enkät för att bedöma vad som skulle kunna ingå i det integrerade rapporteringsramverket.
Nya uppgifter om extern statistik gjordes tillgängliga för användare
I april 2023 började ECB publicera ytterligare uppgifter om extern statistik i linje med den ändrade ECB-riktlinjen om extern statistik för att på så sätt tillgodose användarnas behov av mer detaljerad gränsöverskridande statistik. I de nya serierna har data separerats för investeringsfonder, försäkringsbolag och pensionsinstitut, andra finansinstitut och icke-finansiella företag och kombinerats vad gäller hushåll och hushållens icke-vinstdrivande organisationer. De identifierar även vilken typ av skuldinstrument som använts för direktinvesteringar. Ytterligare uppgifter är tillgängliga för räntebärande värdepapper, lån, handelskrediter och förskott samt ytterligare geografiska motparter.
Nya uppdelningar publicerades för lån, sedlar, mynt och inlåning i statsskulden
Vidare började ECB publicera nya uppdelningar av komponenten för lån, sedlar, mynt och inlåning i EU-medlemsstaternas statsskuld, vilket gör det möjligt att utvärdera statsfinansieringen mer ingående. Även om räntebärande värdepapper normalt står för den största andelen av statsskulden utgör lån och inlåning betydande komponenter och motsvarade 2022 cirka 16 procent av euroområdets BNP och 17,5 procent av den totala statsskulden. Data visar de olika finansieringskällorna och ger en uppdelning per långivarkategori, däribland affärsbanker, multilaterala institutioner (som Internationella valutafonden) och EU-institutioner (t.ex. Europeiska investeringsbanken).
ECB beslutade att utöka den rapporterande populationen för statistik över penningmarknaden i euro
I april 2023 beslutade ECB att utöka den rapporterande populationen för rapportering av penningmarknadsstatistik (MMSR) genom att de nuvarande 46 rapporterande bankerna utökades med 24 nya banker. De nya MMSR-bankerna kommer att börja rapportera den 1 juli 2024. Deras data kommer att bidra till att göra ECB:s publicerade MMSR-data mer representativa. De nya uppgiftslämnarnas data kommer att inkluderas i beräkningen av den korta euroräntan (€STR) i ett senare skede efter det att det har säkerställts att de data som nyligen rapporterats håller tillräckligt hög kvalitet. Den utökade rapporterande populationen kommer att underbygga referensvärdets representativitet, robusthet och tillförlitlighet.
ECB publicerade ny statistik över finansräkenskaper där livförsäkring och pensionsförmåner delades upp efter investeringsrisk
Efter ändringen av ECB:s riktlinje om Europeiska centralbankens krav på rapportering av kvartalsvis statistik över finansräkenskaper i oktober 2023 började ECB publicera nya uppdelningar för livförsäkring samt livränte- och pensionsförmåner efter fördelningen av investeringsrisk för samtliga EU-medlemsstater och euroområdet. Den här typen av förmåner utgör betydande komponenter i hushållens finansiella tillgångar och redovisas i finansräkenskaperna som skulder hos försäkringsbolag och pensionsinstitut (samt i betydligt mindre utsträckning hos andra sektorer). Dessa nya data visar i vilken grad som hushåll bär investeringsrisken för premier och avgifter som investeras för deras räkning.
I januari 2023 publicerade ECB en första uppsättning experimentella och analytiska klimatförändringsrelaterade statistikindikatorer på sin webbplats. Indikatorerna sammanställdes i nära samarbete med ECBS nationella centralbanker och utgör en del av ECB:s mer omfattande klimathandlingsplan.
De experimentella indikatorerna för hållbar finansiering ger en överblick över skuldinstrument med hållbarhetsegenskaper som emitteras eller innehas av hemmahörande i euroområdet. De ger information om de intäkter som satsas på att finansiera hållbara projekt och i förlängningen omställningen till en klimatneutral ekonomi.
Analytiska koldioxidutsläppsindikatorer för finansiella institut ger information om koldioxidintensiteten i finansiella instituts värdepappers- och låneportföljer och bidrar på så sätt till bedömningen av sektorns betydelse för att finansiera omställningen till en klimatneutral ekonomi och risker i samband med detta. Indikatorerna ger information om bankernas exponering mot motparter som är mycket beroende av koldioxidutsläppsintensiva affärsmodeller.
Genom analytiska indikatorer för fysiska risker i låne- och värdepappersportföljer bedöms i vad mån påverkan från klimatförändringsrelaterade naturliga faror, såsom översvämningar och skogsbränder, kan utgöra risker för utvecklingen av lån, obligationer och aktier. Indikatorer kan användas för att jämföra fysisk risk för olika länder, sektorer och faror.
Man arbetade vidare med samtliga tre dataset för att ytterligare höja kvaliteten på tillgängliga data och uppdelningar, bland annat sett till geografiska och sektoriella aspekter.
Det integrerade rapporteringsramverket (IReF) syftar till att i möjligaste mån integrera befintliga ECBS-krav på statistiska data i ett enda, standardiserat rapporteringsramverk som gäller för hela euroområdet.
IReF är ett första steg i riktning mot ett bredare initiativ för ett integrerat rapporterings­system för statistik-, tillsyns- och resolutionsdata inom Europeiska unionen, vilket har efterfrågats av den europeiska banksektorn och begärts av Europaparlamentet och rådet. För att främja denna integrering ytterligare samarbetar Europeiska bankmyndigheten, ECB, den gemensamma resolutionsnämnden och Europeiska kommissionen i en informell samordningsgrupp. Under 2023 diskuterade de arbetsformerna för en kommitté för gemensam bankrapportering (JBRC), som ska omfatta relevanta europeiska och nationella myndigheter samt banksektorn. Planen är att inrätta JBRC under 2024.
ECBS har också ett nära samarbete med banksektorn för att optimera rapportering och minska den sammanlagda rapporteringsbördan via Banks’ Integrated Reporting Dictionary (BIRD). Detta är ett frivilligt samarbetsinitiativ som sammanför de nationella centralbankerna i ECBS och affärsbankerna. BIRD – som är fritt tillgängligt – hjälper bankerna att generera rapporteringsresultat i fråga om statistik, tillsyn och resolution i enlighet med EU-lagstiftningens rapporteringskrav. BIRD är en integrerad datakatalog med redundansfritt innehåll: de koncept som ligger till grund för rapporterings­skyldigheterna identifieras och beskrivs en gång för alla, vilket hjälper bankerna att bestämma vilka data de ska extrahera från sina interna system och hur de ska behandlas.
Först och främst ska BIRD användas för att hjälpa bankerna att följa IReF – ett nytt ramverk för datainsamling som kommer att tillämpas konsekvent i samtliga euroländer. Uppgiftslämnarna kommer att kunna använda BIRD för IReF-rapportering samt för andra rapporteringsskyldigheter. BIRD kommer att bidra till att minska bankernas rapporteringsbörda och höja kvaliteten på de uppgifter som rapporteras till relevanta myndigheter.
Ny experimentell statistik ger kvartalsinformation om hushållens förmögenhetsfördelning i euroområdet i linje med nationalräkenskaper.
DWA ger data om nettoförmögenhet, totala tillgångar och skulder och deras komponenter. Hushållen delas in i de fem högsta decilerna av nettoförmögenheten och de lägsta 50 procenten samt efter sysselsättnings- och boendestatus. DWA-datasetet omfattar även Ginikoefficienten för nettoförmögenhet, data om median- och medelnettoförmögenhet, andel av nettoförmögenheten som innehas av hushållens lägsta 50 procent, högsta 10 procent och högsta 5 procent av hushållen samt skuldsättning per decil för hushållens nettoförmögenhet.
Förändringar i bostadsförmögenhet per nettoförmögenhetsdecil och andel i nettoförmögenhet efter de 5 högsta procenten, euroområdet
ECB:s ändrade förordning om betalningsstatistik trädde i kraft den 1 januari 2022. Förbättringarna i förhållande till det förra rättsliga ramverket återspeglar både den utveckling som skett i betalnings­landskapet och relevanta ändringar i EU-lagstiftningen. Frekvensen för datainsamling har också höjts från årsvis till halvårsvis och kvartalsvis. Den betalningsstatistik som samlats in under det ändrade ramverket publicerades första gången den 9 november 2023 via ECB:s dataportal. Data publicerades för samtliga kvartal 2022, för de båda första kvartalen 2023 och för de båda halvåren 2022.
Den betalningsstatistik som görs tillgänglig på halvårsbasis omfattar nu information om innovativa massbetalningstjänster, t.ex. betalningar via mobila enheter, kontaktlösa betalningar, e-handel och nya typer av betaltjänster som definieras i det reviderade betaltjänstdirektivet (PSD2). Ett press­meddelande publiceras en gång i halvåret när statistiken sprids. Som ett resultat av den förbättrade datainsamlingen visar data i ECB:s dataportal bland annat på den starka efterfrågan på kontaktlösa kortbetalningar, som under första halvåret 2023 stod för 57 procent av alla kortbetalningar i euroområdet (diagram A).
Andel kontaktlösa kortbetalningar i procent av alla kortbetalningar i euroområdet under första halvåret 2023
Vidare samlas det in data om bedrägliga betalningstransaktioner, autentiseringsmetoder för betalningstransaktioner och betalningsordningar. För att övervaka den gränsöverskridande handeln samlas det på kvartalsbasis in data om kortbaserade betalningstransaktioner, indelade efter världens olika länder samt därefter indelade efter MCC-kod (merchant category code).
HFCN publicerade resultaten från (2021 års) fjärde omgång av Household Finance and Consumption Survey (HFCS) i juli 2023. HFCS är en användbar informations­källa vad gäller hushållens ekonomi och konsumtion för flera forskningsprojekt som genomförs av HFCN-medlemmar, ECB:s särskilda forskningsgrupp för heterogenitet samt externa forskare. Projekten handlar bland annat om fördelningseffekter av inflationschocker på hushållens balansräkningar[68], skillnader i förmögenhetsinnehav mellan män och kvinnor (den könsrelaterade förmögenhetsklyftan), mätning av inkomstosäkerhet med hjälp av förväntningsdata, heterogenitet i pandemieffekterna på hushållens ekonomi och de nya räkenskaperna över förmögenhetsfördelning (DWA) (se ruta 5).
Under 2023 publicerade ECB:s experter 120 rapporter i ECB:s Working Paper Series. Utöver detta publicerades mer policy- eller metodinriktade studier i ECB:s Occasional Paper Series, Statistics Paper Series och Discussion Paper Series. En stor del av ECB:s forskning publicerades även i välkända akademiska tidskrifter, medan tolv artiklar publicerades i ECB:s Research Bulletin, som riktar sig till en mer allmän publik. I ruta 7 finns en mer ingående beskrivning av resultaten från den senaste tidens ECB-arbete med den ekonomiska dynamiken efter extrema händelser – ett ämne som har stor betydelse för både prisstabilitet och ﬁnansiell stabilitet.
Ruta 7	Ekonomisk dynamik efter extrema händelser – kvantifiering av avvägningar mellan finansiell stabilitet och penningpolitik under perioder med hög inflation
Senare tids forskning har inriktats på att utveckla och tillämpa nya verktyg för att bedöma och kvantifiera sambandet mellan penningpolitik och makroekonomiska fördelningssvansrisker. Förutsättningarna för den finansiella stabiliteten och balansräkningskapaciteten i den finansiella sektorn spelar en avgörande roll för makroekonomiska svansrisker, i linje med alltfler belägg som indikerar att finansiell oro utgör en stark prediktor för nedåtrisker för tillväxten på kort sikt. Dessutom kan monetära interventioner påverka den finansiella stabiliteten på kort sikt eftersom de har en omedelbar effekt på den finansiella sektorn, både eftersom finansiella mellanhänder förses med likviditet under kriser och det riskerar att uppstå plötsliga marknadsstörningar när räntorna höjs och de finansiella förhållandena stramas åt.[73]
Analysen visade att det fanns betydande nedåtrisker för den ekonomiska tillväxten från och med tredje kvartalet 2022. Enligt modellen uppskattas det vara 10 procents sannolikhet att real BNP i euroområdet skulle sjunka med mer än 3 procent under det följande året. Riskerna för den finansiella stabiliteten låg också på nedåtsidan, med högre sannolikhet för stress i det finansiella systemet. Dessa risker, som drevs av den snabba uppgången i råvarupriser och stressen på de finansiella marknaderna efter Rysslands invasion av Ukraina, måste balanseras mot uppåtriskerna för inflationen, som var väl över målet.
En penningpolitisk åtstramning över marknadsförväntningarna skulle ha förstärkt de kortfristiga nedåtriskerna för tillväxt och ﬁnansiell stabilitet. Skälet till detta är att sannolikheten för kortsiktiga finansiella störningar reagerar särskilt starkt på penningpolitiken. På medellång sikt kan en stramare penningpolitik dock även dämpa riskerna för den finansiella stabiliteten, genom att minska skuldsättningen i det finansiella systemet och höja riskpremierna för finansiella tillgångar. Modellen kvantifierar effekterna av en stramare penningpolitik på högre kortsiktiga och lägre medelfristiga risker för det finansiella systemet och realekonomin.
I detta kapitel behandlas EU-domstolens jurisdiktion över ECB. Här finns information om ECB:s yttranden samt fall av bristande efterlevnad av skyldigheten att höra ECB om lagförslag som faller inom dess behörighetsområde. I kapitlet redogörs även för ECB:s arbete med att övervaka efterlevnaden av förbudet mot monetär finansiering och positiv särbehandling.
9.1 EU-domstolens behörighet i fråga om ECB
EU-domstolen ogillade den sista pågående skadeståndstalan mot ECB och satte därmed punkt för en mer än decennielång tvist gällande 2012 års omstrukturering av den grekiska statsskulden
Enligt EU-domstolens tolkning gäller inte ECB:s minimistandarder för kvalitetskontroll av eurosedlar kontanthanterare, såsom kredit­institut och värde­transport­företag
EU-domstolen bekräftade vilka gränser som gäller för domstols­prövning av banktillsynsbeslut på basis av ett omfattande utrymme för skönsmässig bedömning
EU-domstolen bekräftade att ECB har exklusiv behörighet att återkalla banktillstånd, även vid allvarliga överträdelser av nationell lagstift­ning om penningtvätt/ terrorism­finansiering
I september 2023 ogillade EU-domstolen[77] överklagandet från Versobank AS av tribunalens dom av den 6 oktober 2021, där tribunalen avvisade talan om ogiltigförklaring av ECB:s beslut att återkalla bankens tillstånd att bedriva verksamhet som kreditinstitut. I denna dom bekräftade EU-domstolen att ECB har exklusiv behörighet att återkalla banktillståndet för samtliga kreditinstitut som är etablerade i deltagande medlemsstater, oavsett om de är klassificerade som betydande institut eller som mindre betydande institut, även på grunder som rör allvarliga överträdelser av den nationella lagstiftning som införlivar penningtvättsdirektivet.
Enligt artiklarna 127.4 och 282.5 i fördraget om Europeiska unionens funktionssätt ska ECB höras om varje förslag till EU-lagstiftning eller nationell lagstiftning inom sitt behörighetsområde. Samtliga ECB-yttranden publiceras i EUR-Lex. Under 2023 antog ECB tolv yttranden om förslag till EU-rättsakter och 35 yttranden om nationella lagförslag.
Det förekom tolv fall av bristande efterlevnad av skyldigheten att höra ECB om lagförslag
Tolv fall av bristande efterlevnad av skyldigheten att höra ECB om lagförslag konstaterades: två gällde EU-rättsakter och tio gällde nationell lagstiftning. ECB antog yttranden på eget initiativ i sju av dessa tolv fall.
Det sista nationella fallet av bristande efterlevnad är ett spanskt fall som gäller en lag varigenom Banco de España åläggs att vidta nödvändiga åtgärder så att värdepappersföretag ska kunna öppna konton hos centralbanken för att sätta in pengar de tar emot från sina kunder. Detta fall bedömdes som ett uppenbart och väsentligt fall av underlåtenhet eftersom det inte bara inverkar direkt på betalningssystemens funktion, utan även kan leda till problem vad gäller penningpolitik och finansiell stabilitet.
ECB antog tolv yttranden om förslag till EU-lagstiftning som bland annat gällde en digital euro, eurosedlars och euromynts ställning som lagliga betalningsmedel, reform av den ekonomiska styrningen i unionen, unionens ramverk för krishantering och insättningsgaranti, åtgärder för att minska alltför stora exponeringar mot centrala motparter i tredjeland, effektivisering av unionens clearingmarknader och behandling av koncentrationsrisk mot centrala motparter och motpartsrisk i centralt clearade derivattransaktioner, omedelbara betalningar i euro, klimatrelaterade frågor som byggnaders energiprestanda, tillbörlig aktsamhet för företag i fråga om hållbarhet samt transparens och integritet i klassificeringsverksamhet avseende miljö, samhällsansvar och bolagsstyrning, Europeiska unionens arbetsmarknadsstatistik om företag samt utnämningen av en ny ledamot till ECB:s direktion.
Vad gäller yttranden om nationell lagstiftning, som ofta behandlar mer än ett ämne, antog ECB 19 yttranden om nationella centralbanker, 15 yttranden om stabiliteten i det finansiella systemet, 13 yttranden om tillsyn av kreditinstitut, sju yttranden om valutafrågor och betalningsmedel, fem yttranden om penningpolitiska instrument och transaktioner och genomförandet av penningpolitiken och tre yttranden om betalnings- och/eller värdepappersavvecklingssystem. Särskilda bankskatter och bankavgifter som införts som respons på högre inflation och räntor behandlades i sju yttranden under 2023.
9.3 Efterlevnad av förbudet mot monetär finansiering och positiv särbehandling
ECB övervakar också de köp som görs av centralbankerna i EU på andrahands­marknaden av skuldinstrument utgivna av den egna offentliga sektorn, den offentliga sektorn i andra medlemsstater, EU-institutioner och EU-organ. Enligt skälen i rådets förordning (EG) nr 3603/93 får köp på andrahandsmarknaden av skuldförbindelser utställda av den offentliga sektorn inte användas för att kringgå artikel 123 i fördraget.
Förbuden i artiklarna 123 och 124 i fördraget efterlevdes överlag
ECB:s övervakning vad gäller 2023 bekräftade att artiklarna 123 och 124 i fördraget överlag respekterades.
ECB kommer att fortsätta att noggrant övervaka Magyar Nemzeti Banks engagemang i Budapestbörsen eftersom centralbankens förvärv av ett majoritetsinnehav 2015 fortfarande kan anses ge upphov till farhågor om monetär finansiering.
Central Bank of Ireland har under 2023 genomfört en slutlig avyttring av sina tillgångar i Irish Bank Resolution Corporation genom att sälja av långa obligationer med rörlig ränta. Därmed upphör de allvarliga farhågor om monetär finansiering som förelegat sedan 2013.
De nationella centralbankernas finansiering av den offentliga sektorns åtaganden gentemot Internationella valutafonden (IMF) ska inte anses som monetär finansiering, förutsatt att den resulterar i fordringar på utlandet som har karaktär av reserver eller liknande tillgångar. De finansiella donationer som Nationale Bank van België/Banque Nationale de Belgique och Banque de France under tidigare år har gjort via IMF för att ge skuldlättnader till kraftigt skuldsatta fattiga länder resulterade inte i fordringar på utlandet och kräver därför korrigerande åtgärder.
ECB hade också nära kontakt med ECON-utskottet inom ramen för sitt arbete med en digital euro. Under 2023 deltog dåvarande direktionsledamot Fabio Panetta i tre särskilda utfrågningar i ECON för att diskutera de framsteg som gjorts under utredningsfasen för den digitala euron, bland annat frågor rörande användarupplevelse, lagligt betalningsmedel och lagstiftningsprocessen för den digitala euron.[78] ECB anordnade tekniska seminarier på tjänstemannanivå med Europaparlamentet och deltog i evenemang som anordnades av Europaparlamentets ledamöter för att diskutera en digital euro.
Stödet för euron var nära nog rekordhögt under 2023
Enligt den senaste Eurobarometer-undersökningen, som genomfördes i oktober och november 2023, angav 79 procent av de svarande i euroområdet att de stödde euron och 43 procent att de hade förtroende för ECB. Det höga stödet för euron är ett mycket positivt tecken, medan det relativt sett lägre förtroendet för ECB visar att institutionen behöver fortsätta sina insatser vad gäller att kommunicera med allmänheten och de folkvalda företrädarna. Att bygga upp allmänhetens förtroende kommer även att utgöra en integrerad del av ECB:s arbete framöver. ECB är fortsatt fast beslutet att delta aktivt i en konstruktiv dialog med Europaparlamentet och invånarna i euroområdet.
G20 bedrev sin verksamhet mot bakgrund av förhöjda geopolitiska spänningar och ett besvärligt världsläge och arbetade för att upprätthålla multilateralismen
Policyfrågor som rör IMF och den internationella finansiella arkitekturen
ECB bidrog aktivt till diskussionerna i IMF. Under 2023 beslutade IMF att öka sina kvotresurser och fortsatte att justera sin verktygslåda samt ge stöd åt Ukraina
ECB fortsatte att spela en aktiv roll i diskussioner om det internationella monetära och finansiella systemet i Internationella valutafonden (IMF) och andra forum och lyfter fram centralbanksperspektivet i gemensamma europeiska ståndpunkter i dessa forum.[79] Viktiga frågor under 2023 var bland annat översynen av IMF-kvoter, justeringar i IMF:s utlåningspolicy och verktygslåda samt frågor gällande särskilda dragningsrätter (SDR) och deras kanalisering.
ECB:s primära mål, att upprätthålla prisstabilitet, fastställs i artikel 127.1 i fördraget om Europeiska unionens funktionssätt. I fördraget slås vidare fast att ECB utan att åsidosätta detta mål även ska stödja den allmänna ekonomiska politiken inom Europeiska unionen i syfte att bidra till att förverkliga unionens mål, som fastställs i artikel 3 i fördraget om Europeiska unionen.[83] I denna ruta förklaras hur det sekundära målet beaktas i ECB:s penningpolitik och rapporteringsverksamhet.[84]
Hur ECB hanterar sitt sekundära mål vid penningpolitiska beslut
Hur ECB presenterar åtgärdernas effekter på det sekundära målet
ECB utför ett viktigt arbete när det gäller s.k. ESG-frågor, dvs. miljö, samhällsansvar och styrning. För en offentlig institution som ECB inbegriper detta att vara ansvarig gentemot Europeiska unionens (EU:s) invånare och dess folkvalda representanter, kommunicera med och involvera olika målgrupper, iaktta högsta etiska standarder och transparens, skapa bättre förutsättningar för anställda och främja deras välbefinnande samt att titta närmare på klimat- och miljöpåverkan och tillhörande risker.
Under 2023 fortsatte ECB att arbeta med frågor som rör miljö, samhällsansvar och styrning
Denna översikt över viktiga händelser på ESG-området under 2023 kompletteras med andra avsnitt i denna årsrapport och ytterligare information på ECB:s webbplats (tabell 11.1).
Klimatrelaterade risker integreras successivt i det övergripande riskramverket
ECB hanterar ESG-risker som en del av sina ramverk för att hantera finansiella och icke-finansiella risker, som beskrivs i kapitlet om riskhantering i ECB:s årsbokslut 2023.
Klimatstresstesterna inleddes 2022 och genomförs nu regelbundet. De ingår i arbetet för att successivt integrera klimatrelaterade risker i det övergripande riskramverket. I sitt första klimatstresstest av Eurosystemets balansräkning bedömde ECB hur känslig Eurosystemets finansiella riskprofil är för klimatförändringar och förbättrade därigenom Eurosystemets förmåga att bedöma klimatrisker. Resultaten gav en första skattning av klimatriskeffekterna på ECB:s balansräkning.
Medvetenhet om etik och integritet var en fortsatt viktig prioritering 2023
Ökad medvetenhet om etik- och integritetsfrågor i kombination med en mer lättillgänglig etikrådgivning ledde till att antalet förfrågningar ökade markant: från 1 690 under 2022 till 2 767 under 2023 (diagram 11.1).
Efterlevnadskontroller, som genomfördes med hjälp av ett externt revisionsföretag, bekräftade att ECB:s medarbetare och ECB-ledamöter i högnivåorgan i allmänhet följer reglerna om privata finansiella transaktioner.
ECB:s oberoende etikkommitté kompletterar ECB:s styrningsstruktur. Kommittén ger högre ECB-tjänstemän vägledning i etikfrågor, framför allt vad gäller privat verksamhet och avlönad yrkesverksamhet efter avslutat uppdrag, och bedömer deras intresseförsäkringar. Etikkommittén följer också utvecklingen i fråga om etik och korrekt agerande, både i Europa och internationellt. Den ger även råd om de uppdateringar som skulle behöva göras av ECB:s etiska ramverk för högre ECB-tjänstemän, t.ex. de nyligen förbättrade reglerna för privata finansiella transaktioner.
Kommittén för etik- och regelefterlevnad fortsatte att stödja nationella centralbanker och nationella behöriga myndigheter vid genomförandet av de etiska riktlinjer som antogs 2021 samt att ge vägledning så att de etiska standarderna tolkas enhetligt och konsekvent i hela Eurosystemet. För att på bästa sätt dra fördel av spännvidden av åsikter anordnade kommittén olika evenemang om frågor av gemensamt intresse, där över 50 olika offentliga institutioner och organisationer deltog.
På europeisk nivå fortsatte ECB under 2023 att spela en aktiv roll i de pågående interinstitutionella förhandlingarna om upprättandet av ett oberoende EU-organ för etik.
På internationell nivå var ECB nära involverat i arbetet med att sprida kunskap och fastställa standarder i etiknätverket för multilaterala organisationer, både i sin roll som vice ordförande för nätverket och genom sina bidrag till möten och den årliga konferensen. ECB bidrog även till den första granskningen av EU:s genomförande av FN-konventionen mot korruption.
Med en inflation som sjönk, men som fortfarande var alldeles för hög och en ekonomi där effekterna av ECB:s penningpolitiska åtstramning blev allt mer påtagliga var det inte ett helt lätt kommunikationsläge för ECB under 2023. I ett läge med exceptionell osäkerhet och levnadskostnadskris fick ECB:s kommunikation inriktas på att försäkra människor och företag om att ECB var fast beslutet att föra inflationen tillbaka till målet och övertyga dem om att det skulle vara möjligt med de huvudsakliga penning­politiska verktyg som var tillgängliga.
ECB:s vägledande princip för kommunikationen var ”Förklara, förklara, förklara” för att göra det lättare för människor att förstå besluten
ECB ökade därför sin penningpolitiska kommunikation. När den penningpolitiska åtstramningen började ge avsedd effekt i form av dämpad efterfrågan var det viktigt att förklara ECB:s beslut och än gång framhålla att dess primära uppgift är att bekämpa inflation. Utöver flera offentliga tal av ECB:s beslutsfattare publicerades också flera inlägg i ECB:s blogg där det förklarades hur inflationen påverkade realinkomsterna och hur viktig regeringarnas strukturpolitik var för att bekämpa inflationen. Blogginläggen gav också analytiska insikter om det rekordhöga arbetskraftsutnyttjandet. I ECB:s poddsändningar beskrevs de inflationsdrivande faktorerna och under en särskild podcast-sommarskola behandlades ECB:s roll för att hålla priserna stabila.
Samtidigt behövde man bemöta berättigade frågor om varför ECB hade misslyckats med att förutse inflationsuppgången och varför dess makroekonomiska prognoser hade slagit fel. Att Eurosystemets prognoser är tydliga och korrekta är särskilt viktigt för att förankra förväntningarna och stärka trovärdigheten för ECB:s politik. Det var också viktigt att förklara de olika osäkerhetskällorna och att kommunicera med ödmjukhet för att på så sätt öka förtroendet.
I sin kommunikation strävade ECB efter att förklara bakgrunden till balansräkningsförlusterna för ECB och Eurosystemets centralbanker
Under 2023 drabbades ECB och andra centralbanker i Eurosystemet av förluster i balansräkningarna till följd av tidigare penningpolitiska beslut, bland annat omfattande tillgångsköp. ECB gjorde en insats för att tydliggöra varifrån centralbankers vinster och förluster kommer, bland annat genom en särskild förklaring. På så sätt kunde ECB ställa dessa förluster mot de många åren med betydande vinster och understryka att ECB:s uppdrag är att fatta penningpolitiska beslut som främjar prisstabilitetsmålet, inte att göra vinst.
Andra extraordinära kommunikationsinsatser under 2023 inriktades på eurons framtid, både som kontanter och i digital form.
ECB inledde arbetet med att utforma nästa serie eurosedlar med hjälp av den europeiska allmänheten
ECB betonade att eurokontanter är här för att stanna – eventuellt kompletterade med en digital euro
Under 2023 var det extra viktigt att föra ut budskapet om ECB:s åtagande för kontanter eftersom ECB förbereder ett eventuellt införande av en digital euro.
Sammantaget ledde dessa samlade insatser och den följande omfattande mediebevakningen till att väcka uppmärksamhet kring projektet för den digitala euron och skapa ytterligare förståelse. En analys visar att det inledningsvis var främst yngre generationer européer som var intresserade av en digital euro, men att medvetenheten och förståelsen nu har spridits till samtliga åldersgrupper.
Under 2023 firade ECB också sin 25-årsdag. I samband med detta anordnade ECB ett evenemang där de högsta företrädarna för EU-institutionerna, ECB:s värdland Tyskland och andra euroländer närvarade, liksom de tidigare ECB-ordförandena Jean-Claude Trichet och Mario Draghi. ECB och de andra EU-institutionerna firade också 25 år med euron vid årsskiftet 2023/2024. I och med dessa historiska milstolpar kunde ECB visa på framgångarna med den gemensamma valutan och vilka fördelar den hade inneburit för människorna i Europa, som en ledstjärna för stabilitet världen över och en symbol för europeisk enighet.
Kampanjen ”Stabilitet är vår grej” i sociala medier riktade sig till ungdomar
Under 2023 genomförde ECB kampanjen ”Stabilitet är vår grej” i sociala medier, där man särskilt riktade sig till ungdomar. Syftet var att på ett interaktivt och personligt sätt förklara viktiga aspekter av ECB och dess arbete: prisstabilitetsmålet, banktillsynens funktion och hur ECB:s beslut påverkar vardagen. Kampanjinläggen visades 166 miljoner gånger och nådde 43 miljoner ungdomar.
Antalet förfrågningar om tillgång till handlingar ökade i förhållande till 2022, med betydligt fler förfrågningar om tillgång till handlingar om institutionella och styrningsrelaterade ämnen
Allmänhetens tillgång till ECB:s handlingar är en viktig del av ECB:s öppenhetspolicy. Detta främjar ECB:s öppenhet och stärker dess demokratiska legitimitet.
Under 2023 fick ECB fler förfrågningar (73 förfrågningar) om tillgång till handlingar än 2022 (63 förfrågningar). Förfrågningarna gällde fortfarande en rad olika ämnen, däribland tillsynsfrågor eller högprofilerade initiativ som projektet för den digitala euron. Man kunde dock se en tydlig uppgång i antalet förfrågningar om tillgång till handlingar som gällde institutionella och styrningsrelaterade ämnen, vilket återspeglade allmänhetens ökade intresse för sådana frågor.
I linje med ECB:s åtagande för transparens gjordes dokumenten normalt tillgängliga för allmänheten via ECB:s offentliga register över handlingar efter sådana förfrågningar. För att skapa ökad transparens utarbetade ECB dessutom en översikt över ämnen som behandlats i de förfrågningar om tillgång till handlingar som ECB hade tagit emot sedan 2004.
Europeiska ombudsmannen kunde inte konstatera några administrativa missförhållanden vad gäller ECB:s hantering av allmänhetens förfrågningar om tillgång till handlingar.
ECB:s initiativ för att stödja transparens, öppenhet och närhet till medborgarna uppmärksammades genom att ECB nominerades till slutllistan för Europeiska ombudsmannens pris för god administration 2023 för att ”ha hjälpt EU-medborgarna att förstå penningpolitik i tider av hög inflation”.
I samband med den gradvisa återgången till att arbeta från kontoret från och med 2022 fokuserade ECB på policyer och program för att främja en balans mellan arbete och fritid, personalutveckling och organisatorisk resiliens. I januari 2023 infördes en ny policy för distansarbete som medför flexibilitet för anställda och praktikanter. Under 2023 blev den nya virtuella lärplattformen Eureka tillgänglig för institutioner i Europeiska centralbankssystemet och Gemensamma tillsyns­mekanismen, vilket gav ännu fler möjligheter till lärande och mobilitet. I linje med målet att etablera en kultur med verklig inkludering utnämnde ECB en medlare och en HR-ansvarig för mångfald och inkludering.
Efter en övergångsfas under 2022 infördes en ny policy för distansarbete den 1 januari 2023. Erfarenheterna från perioden med distansarbete var överlag goda och den nya policyn har därför utformats så att personalen får flexibla arbetsformer för distansarbete. Alla ECB:s medarbetare och praktikanter har möjlighet att arbeta på distans i upp till 110 dagar per år, förutsatt att det är förenligt med verksamhetens behov.
Utbildning erbjöds för att främja en bestående kultur av ömsesidig respekt
ECB värdesätter att lyssna på sina medarbetare och genomförde en puls­undersökning i början av 2023. Enkätresultaten visade att medarbetarna var fortsatt engagerade, hängivna och involverade i ECB:s arbete. Men det finns fortfarande arbete att göra för att stärka arbetskulturen. Som uppföljning till enkäten drog direktionen i gång ett initiativ för att främja en organisationskultur där anställda får verktyg för att hantera oönskade beteenden. Interaktiva workshoppar genomfördes för att bidra till att stärka en kultur där man vågar säga ifrån och har goda samarbetsformer.
ECB fortsatte med sitt ledarskapsutvecklingsprogram för att utveckla ledarskaps­kompetens och ett mer effektivt ledarskap. ECB anordnade också sitt chefsutvecklingsprogram för kvinnor och de sista sju grupperna genomförde programmet. Detta framgångsrika program inleddes 2014 för att öka representationen av kvinnor på ECB. En annan viktig utvecklingsmöjlighet var mentorsportalen, där personal och praktikanter kan ge och få mentorsstöd. I slutet av 2023 fanns det nära 100 registrerade mentorsutbyten.
Viktiga initiativ lanserades som en del av ECBS och SSM:s strategi för lärande och utveckling
Andra viktiga initiativ lanserades som en del av ECBS och SSM:s strategi för lärande och utveckling. Nationella behöriga myndigheter och nationella centralbanker anslöts till Eureka, som ger tillgång till en rad olika lärande- och utvecklingsmöjligheter inom ECBS och SSM. Flaggskeppsprogrammet för utbildning av chefer inom centralbanksverksamhet och banktillsyn lanserades i oktober 2023. Två lyckade ”hackathons” genomfördes under året med deltagare från ECBS och SSM. Det första hackathon-evenemanget om decentraliserad finansiering ägde rum i februari och det andra på temat klimatförändringar hölls i ECB:s lokaler i november.
Genom att erbjuda ett praktikantprogram främjar ECB den europeiska integrationen för unga nyexaminerade studenter och ger dem en chans att få praktisk erfarenhet och praktiskt omsätta det de har lärt sig under sina studier. I gengäld får ECB nytta av praktikanternas kunskap om den senaste forskningen samt ta del av deras entusiasm och nya idéer. Från och med den 1 december 2023 höjdes praktikant­bidraget till 1 170 euro i månaden samt till 2 120 euro för doktorander som har gått minst två år på doktorandutbildningen och praktiserar på den nivån. Praktikanterna får även bostadsförmåner.
Att uppnå en mångfald som avspeglar det europeiska samhället och etablera en verkligt inkluderande kultur är ett långsiktigt arbete. För att uppnå detta stärkte ECB sin institutionella bas genom att stödja sina sex gräsrotsnätverk för mångfald och inkludering och lanserade ett utbildningsprogram gällande inkludering för medarbetare, arbetsgrupper och ledare. För att möjliggöra en kultur som bygger på inkludering, ömsesidig respekt och psykologisk trygghet inrättades två nya tjänster. Från och med 2023 arbetar den nya medlaren som förhindrar och hanterar friktion på arbetsplatsen genom assisterad dialog och den nya HR-rådgivaren för mångfald och inkludering som ser över alla frågor som rör människor och kultur utifrån det perspektivet.
Under hela 2023 har jämställdhet stått högt upp på agendan för ECB, som samtidigt har omfamnat alla aspekter av mångfald och främjat en inkluderande kultur. Detta återspeglas i EDGE Move- och EDGEplus-certifieringen, ECB:s framsteg med målen för könsfördelning 2020–2026, införandet av betald föräldraledighet för den andra föräldern, pilotförsök med praktik för personer med autismspektrumtillstånd, informationsmöten och evenemang om hudfärg och etnisk tillhörighet, ”allyship” (att stå upp för dem som behöver stöd), funktionsnedsättning och inkludering av LGBT+.
För att ta del av Europas bästa talanger deltog ECB i flera karriärmässor för underrepresenterade grupper, t.ex. Europas största karriärmässa för svarta och färgade som organiseras av ADAN (Afro Deutsches Akademiker Netzwerk), Sticks & Stones-mässan för LGBTIQ+-talanger samt herCAREER-mässan för kvinnors karriärutveckling. För att locka sökande med funktionsnedsättning annonserade ECB sina lediga tjänster på myAbility-plattformen. För att locka kvinnliga sökande och ge goda förutsättningar för samtliga personer oavsett socioekonomisk bakgrund fortsatte ECB att erbjuda sitt särskilda stipendium för kvinnor. Som en fortsatt gest av solidaritet och stöd lanserade ECB även ett stipendium för 15 ukrainska studenter som går på en masterutbildning i Ukraina.
För att ECB ska kunna fullgöra sitt uppdrag är det avgörande att förstå klimatförändringarnas konse­kvenser och omställningsbehoven för ekonomin och den finansiella sektorn
Klimatförändringarna fortskrider och ju längre vi väntar med att minska våra utsläpp och ställa om till en grönare ekonomi, desto högre blir kostnaderna.[91],[92] Trots de framsteg som har gjorts har världen fortfarande inte lyckats begränsa den globala temperaturökningen till 1,5 °C över förindustriella nivåer.[93] Detta innebär att det blir allt större risker kopplade till ett föränderligt klimat och en abrupt omställning, med konsekvenser för penningpolitiken och finans- och banksystemens stabilitet. För att ECB ska kunna fullgöra sitt uppdrag är det därför avgörande att förstå konse­kvenserna för ekonomin och den finansiella sektorn.
Under samordning av centrumet för klimatförändringar fortsatte ECB därför att arbeta med sin klimatagenda i samarbete med interna intressenter och Eurosystemet via relevanta kommittéer och särskilda klimatforum. Under 2023 fortsatte ECB att integrera den europeiska klimatlagstiftningens mål och miljööverväganden i strategiarbete, projekt och policyprocesser.
Under det gångna året arbetade ECB med sin klimat- och naturplan för 2024–2025, som beskriver vilka aktiviteter som ECB kommer att arbeta med för att uppnå sina strategiska klimatmål. ECB identifierade också tre fokusområden för åtgärder: att hantera omställningen till en grön ekonomi, förstå klimatförändringarnas ökade fysiska inverkan och gå vidare med arbetet med naturrelaterade risker.
Konkreta framsteg gjordes på flera olika fronter och omfattade en rad olika ECB-uppgifter (figur 11.3).
ECB undersökte klimat­förändringarnas ekonomiska och finansiella påverkan och vilka konsekvenser detta får för ECB:s arbetsuppgifter
För att förbättra tillgängligheten för klimatdata publicerade Europeiska centralbankssystemet klimatförändringsrelaterade indikatorer för hållbar finansiering, växthusgasutsläpp och fysisk risk (se avsnitt 7.2).
ECB arbetar med att få en bättre bild av klimatrelaterade risker för ekonomin och de finansiella systemen samt att utveckla en lämplig makrotillsynsrespons
När det gäller ECB:s banktillsyn gjorde visserligen kreditinstituten som stod under den gemensamma tillsynsmekanismens tillsyn viktiga framsteg med sin klimat- och miljörelaterade riskhantering, men ett antal institut uppnådde inte de framsteg som förväntats för mars 2023. ECB kommer att fortsätta att noga bevaka hur det går för bankerna samt vid behov vidta verkställighetsåtgärder.[95]
ECB arbetar med att förbättra eurosedlarnas säkerhet och hållbarhet
Under årens lopp har ECB fortlöpande förbättrat eurosedlarnas säkerhet och hållbarhet i hela kontantcykeln.[96] Under 2023 publicerade ECB miljöavtrycksstudien av eurosedlar som betalningsinstrument. Framtidens eurosedlar utvecklas i linje med principer för ekodesign, vilket innebär att miljöaspekter beaktas under samtliga utvecklingssteg för sedlarna (se avsnitt 6.2).
ECB analyserar och bidrar till policydiskussioner om ökad hållbar finansiering, både på EU-nivå och internationellt
Medarbetare från ECB har sedan 2021 bidragit till utbildningar och multilaterala tekniska workshoppar tillsammans med andra centralbanker och intressenter utanför Europeiska unionen. ECB deltog även i flera arbetsgrupper och evenemang tillsammans med centralbanker och andra institutioner och forum för att utveckla klimatagendan och dra fördel av regelbundna utbyten. Dessa omfattar NGFS, Financial Stability Board, Baselkommittén för banktillsyn, de europeiska tillsynsmyndigheterna och Europeiska systemrisknämnden, Bank for International Settlements, G7, G20 och Internationella valutafonden.
Inom innovativ forskning från ECB undersöktes naturrelaterade risker, kopplingen mellan klimat och natur och påverkan på ekonomin
Innovativ forskning om naturrelaterade risker visade att nedbrytningen av ekosystem kommer att utgöra utmaningar för företag och skulle kunna sprida sig till bankerna eftersom nästan 75 procent av företagslånen i euroområdet (nära 3 240 miljarder euro) beviljas låntagare som är mycket beroende av ekosystemtjänster. Utöver detta undersökte ECB för första gången omställningsrisker och kopplingen mellan klimat och natur. Eftersom klimatförändringar och förändrad markanvändning är det som främst orsakar förlusten av biologisk mångfald, har företagen i euroområdet en naturpåverkan som motsvarar förlusten av 582 miljoner hektar ”ofördärvade” livsmiljöer världen över. Forskningen visar hur viktigt det är att integrera klimatförändringar och naturförluster i ramverken för riskbedömning eftersom det finns ett ovillkorligt samband.
Arbete pågår med att förbättra miljöprestandan för ECB:s verksamhet och icke-penningpolitiska portföljer
I mars 2023 började ECB publicera en årlig klimatrelaterad finansiell rapportering av sina icke-penningpolitiska portföljer utöver sin årliga miljöredovisning, som tillsammans ger en översikt över ECB:s miljöpåverkan från den egna verksamheten, koldioxidavtrycket från ECB:s finansierade utsläpp samt målen kopplade till detta.[97] Uppdaterade data om ECB:s miljöprestanda för 2023 kommer att bli tillgängliga under 2024.
Under 2023 fortsatte ECB att göra framsteg med att utveckla och genomföra innovativa lösningar som ytterligare effektiviserar ECB:s processer. Digitala lösningar, inklusive artificiell intelligens (AI), maskininlärning, robotar och chattbotar, har använts i hela organisationen.
Vad gäller centralbanksverksamhet använde sig ECB av AI för att få en fördjupad bild av prisbildningen och inflationsdynamiken i Europeiska unionen (EU). Webbinsamling och maskininlärning tillämpades för att sammanställa en enorm mängd realtidsdata om enskilda produktpriser.[98] När det gäller banktillsyn har SupTech-programmet som inleddes 2019 tillhandahållit 14 verktyg som hjälper tillsynsmyndigheterna att samla in och analysera stora volymer kvantitativa och kvalitativa data, automatisera processer, samarbeta bättre samt använda AI för en snabbare och vassare tillsynsanalys.[99]
Slutligen är innovation något som direktionen verkligen arbetar för. I februari 2023 deltog direktionsledamöterna för första gången i ett innovationsforum i ”marknadsplatsliknande” format, med interaktiva livedemonstrationer av några av ECB:s större innovationsprojekt.
Min karriärväg på ECB har varit otroligt utvecklande. Det började som lite av en chansning, med ett nytt jobb i ett nytt land. Jag kom till ECB precis i brytningstiden, som ung forskningsanalytiker när statistikfunktionen fortfarande höll på att utvecklas. På den tiden hade ECB bara några hundra medarbetare och behövde ”alle män på däck”, så vi fick skifta mellan många olika roller. En typisk dag var omväxlande: jag diskuterade krav med olika politikområden, utformade statistiska ramverk, skrev programmeringskod och någon enstaka gång även utkast till tal. Med den institutionella politiken fortfarande i sin linda var det otroligt spännande att se hur mina kreativa lösningar ofta snabbt sattes i verket.
Efterhand som ECB utvecklades blev det fler möjligheter till professionell utveckling. Jag arbetade inom flera olika områden av statistikfunktionen och kunde fördjupa min expertis och lägga till alltfler tjänsteår. Några av mina ansvarsområden som har varit särskilt minnesvärda har varit att leda landsbesök hos våra motparter i form av nationella centralbanker och nationella behöriga myndigheter för att främja relationer och ge råd om hur de skulle förbereda sin rapportering som nya euromedlemmar.
Jag arbetar nu på ECB:s nyligen inrättade Data Office, som syftar till att optimera den institutionella datahanteringen (bland annat inom områden som artificiell intelligens) och rapporterar till Chief Data Officer. Utöver detta bidrar jag till Forum för mångfald och inkludering. Detta är roller som går tvärs över verksamheten och det är tillfredsställande att arbeta med varierade grupper och bidra till att forma och påverka en mer omfattande ECB-politik.
Visst har det varit bakslag också. Här tänker jag t.ex. på brexit med den osäkerhet det ledde till när det gäller att arbeta här, men tack vare den dynamiska miljön, de motiverade kollegerna och de fortsatta utvecklingsmöjligheterna är det ändå framgångarna jag minns bäst.
Jag har starka minnen av hur ceremonin växte fram inför invigningen av ECB i juni 1998. Jag var med i ett litet organisatörsteam för det här väldiga evenemanget. Det var stor entusiasm och en känsla av kamratskap i gruppen. Detta trots alla organisatoriska utmaningar som det innebär att upprätta en ny institution som snabbt måste hitta vägen framåt. Under flera år efter detta hjälpte jag gärna till med att organisera offentliga och personalrelaterade arrangemang på ECB efterhand som evenemangen fortsatte att utvecklas och blev allt mer omfattande och varierande.
Snabbt vidare till i dag: Numera arbetar jag på avdelningen för språktjänster sedan jag utnyttjat en möjlighet till intern rörlighet 2016. Jag arbetar med budgetering, upphandling och leverantörshantering i samband med översättning och redigering och säkerställer att det finns lämplig bemanning på EU:s samtliga 24 officiella språk. Dessa stödfunktioner spelar en avgörande roll eftersom de hjälper ECB att kommunicera tydligt och effektivt, både till experter och andra målgrupper. Liksom överallt annars i ECB fortsätter vi att införa senaste teknik. Tillsammans med mina kolleger använder jag t.ex. AI-teknik som ett led i arbetet för att effektivisera våra processer.
När jag ser tillbaka på denna långa och spännande resa är jag stolt över att ha gjort min del för att etablera ECB som en institution i världsklass – en institution som håller priserna stabila och det finansiella systemet säkert för omkring 350 miljoner invånare i euroområdet. Jag är också tacksam för att jag har fått utvecklas professionellt och personligen under hela min tid på ECB.
Tio år senare, när ECB blev värd för den fristående Europeiska systemrisknämnden (ESRB) efter finanskrisen, fick jag chansen att testa något nytt. I början av 2010 blev jag tillfrågad om jag ville bli projektledare för upprättandet av ESRB. Ett år senare utsågs jag till chef för ESRB-sekretariatet. Sedan dess har jag verkligen uppskattat varje dag då jag har fått arbeta för att bevara den finansiella sektorns motståndskraft i en bred institutionell miljö vid sidan av centralbanker och tillsynsmyndigheter på europeisk och nationell nivå samt som en exceptionell grupp med kolleger från ECB och ESRB:s medlemsinstitutioner.
När jag kom till Europeiska monetära institutet 1995 var jag bland de första hundra kollegerna som fick i uppgift att förbereda införandet av euron som gemensam valuta för Europa. Under 1998 lärde jag mig snabbt hur ECB arbetar tillsammans med de nationella centralbankerna. Det var otroligt spännande att vara med och samordna den övergripande testningen och se att de nyligen upprättade systemen fungerade som de skulle, oavsett om det handlade om att genomföra penningpolitiska transaktioner, verkställa betalningar eller samla in statistik runtom i Europa.
Uppmuntrad av ECB:s mål att främja intern mobilitet arbetade jag i sex olika verksamhetsområden (betalningar, IT, HR, sekretariatet, statistik och marknader). På så vis kunde jag utöka mina kunskaper om viktiga aspekter av centralbanks­verksamhet och finslipa min kompetens inom projektledning, människohantering och ledarskap. Jag kände mig stimulerad av att exponeras för olika perspektiv och sätt att tänka och kunde också bygga upp varaktiga nätverk och vänskaper över Europa.
Jag känner mig inspirerad av ECB:s uppdrag och stolt över att ha bidragit till att initiativen till förändringshantering har lyckats, vilket gynnar Europa. Ett exempel på detta är lanseringen av vårt system för dokument- och registerhantering, som är avgörande för att dela och distribuera information på ett effektivt sätt mellan kolleger på de nationella centralbankerna och skydda ECB:s institutionella minne.
Jag är nu väldigt glad över att ansvara för avdelningen för finansiella transaktioner. Jag tycker om att vara nära marknaderna och gillar blandningen av daglig verksamhet och intressanta projekt som inbegriper att samarbeta med många olika ECB-verksamhetsområden, centralbanker och externa partner. Alldeles nyligen upprättade vi funktionen som fiskalt ombud och utbetalande organ för Europeiska kommissionen.
På fritiden gillar jag att läsa, laga mat och vandra. Jag är aktiv medlem i ECB:s vandringsklubb, vilket är en fantastisk möjlighet att träffa kolleger utanför jobbet och komma ut i naturen i olika delar av Europa.