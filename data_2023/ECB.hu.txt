Az EKB 2023-ban megszilárdította az euroövezeti infláció letörése terén elért eredményeket. A fogyasztóiár-index alapján mért infláció az év elején még rekordmagasságokban járt. A korábbi kínálati és keresleti sokkok negatív hatásai ugyan enyhültek, de továbbra is felhajtották az árakat. Két lényeges fejlemény azonban megágyazott az infláció év közbeni meredek visszaesésének.
Az első, hogy a korábbi sokkok hatásai elkezdtek gyengülni. Az Oroszország Ukrajna elleni indokolatlan háborújának következményeként megugró energiaárak visszaestek, a globális ellátásban jelentkező szűk keresztmetszetek pedig tovább lazultak. Kiemelendő, hogy 2023-ban az energiaárak zuhanásának tudható be az inflációcsökkenés fele. A második fejlemény az, hogy az EKB tovább szigorította a monetáris politikát, ami a kereslet visszafogása révén hozzájárult az infláció mérséklődéséhez. Januártól szeptemberig összesen további 200 bázisponttal emeltük a kamatokat.
Ennek során a rendkívül bizonytalan környezetre tekintettel változatlanul adatfüggő megközelítést alkalmaztunk a kamatlábdöntések meghozatalában. A szükséges kamatlábemelés mértékének pontos kalibrálása érdekében bevezettük a következő három szempontot: inflációs kilátások, az inflációs alapfolyamat dinamikája és a monetáris politikai transzmisszió ereje. Szeptemberre az inflációs kilátások javulását és erőteljes monetáris politikai transzmissziót tapasztaltunk. Az alapinfláció viszont magas maradt, és a belföldi ároldali nyomás is erős volt.
Ennek alapján megállapítottuk, hogy az EKB irányadó kamatlábai elérték azt a szintet, amely kellően hosszú ideig fenntartva jelentősen hozzájárulna ahhoz, hogy az infláció megfelelő időben visszatérjen az általunk meghatározott célértékhez. Ugyanakkor vállaltuk, hogy a szükséges ideig ezen a szinten tartjuk a kamatlábakat, miközben továbbra is ugyanazon kritériumokon alapuló, adatfüggő megközelítést alkalmazunk a restrikció megfelelő szintjének és időtartamának meghatározása érdekében.
Ezzel egyidejűleg előrehoztuk az eurorendszer mérlegének normalizálását, hogy összhangban maradjon az általános alapállásunkkal. A mérleg 2023-ban több mint 1 billió euróval szűkült, ami nagyrészt a célzott, hosszabb lejáratú refinanszírozási műveleteink keretében felvett összegek előtörlesztése, illetve futamidejük lejárta miatt következett be. Az év során az eszközvásárlási programunk keretében történő újrabefektetéseket is leállítottuk. Decemberben pedig bejelentettük a pandémiás vészhelyzeti vásárlási program keretében történő újrabefektetések fokozatos kivezetését.
Nemcsak az infláció letörése terén elért eredményeket szilárdítottuk meg, hanem az éghajlatváltozással kapcsolatos kockázatok feladatainkban való figyelembevételére irányuló munkánkkal is előrehaladtunk. Márciusban közzétettük az eurorendszer vállalati szektort érintő állományairól szóló első, éghajlattal kapcsolatos pénzügyi adatközléseket. A vállalati eszközökbe való újrabefektetéseink szén-dioxid-intenzitása mintegy kétharmaddal csökkent a 2022 októberétől számított 12 hónapban, ekkortól ugyanis elkezdtük növelni az éghajlati szempontból jobb teljesítményt nyújtó kibocsátók súlyát.
2023-ban a munkánk szempontjából döntő másik területen, a fizetésforgalomban is jelentős előrelépést tettünk. Márciusban elindítottuk új nagybani fizetési rendszerünket, a T2-t. A T2 támogatja az európai pénzügyi piacok harmonizálását és hatékonyságát, új valós idejű bruttó elszámolási rendszert vezet be, amely felváltja a 2007 óta működő TARGET2 rendszert, valamint észszerűsíti a jegybankpénzzel való likviditáskezelést.
Emellett novemberben elindítottuk a digitális euróval kapcsolatos projekt előkészítő szakaszát, amely a sikeres, kétéves vizsgálati szakaszt követi, és lefekteti a digitális euro esetleges kibocsátásának alapjait. A digitális euro kiegészítené, de nem váltaná fel a készpénzt. Változatlanul a készpénz a leggyakrabban használt fizetőeszköz az euroövezet polgárai körében, egyértelműen többségben vannak azok, akik fontosnak tartják a készpénzes fizetés lehetőségét.
Az EKB részben ezért készít elő új sorozatot az eurobankjegyekből, amelyek az európai egység legkézzelfoghatóbb látható jelképei. A Kormányzótanács 2023 nyarán végzett két nyilvános felmérés eredményei alapján választotta ki az új sorozat két lehetséges témáját: az egyik az „európai kultúra”, a másik pedig a „folyók és madarak”. Ami a jövőt illeti, az európai polgároknak lehetőségük lesz elmondani a véleményüket arról, hogy a szűkített listán szereplő lehetséges grafikai tervek közül melyeket részesítik előnyben. Az EKB előreláthatólag 2026-ban dönt a végleges dizájntervekről.
Az EKB fennállásának 25. évfordulója alkalmából az euroövezetben üdvözölhetjük Horvátországot. Horvátországban januárban vették át az eurót, így már húsz ország tagja az euroövezetnek, tehát számuk a közös pénz bevezetése óta csaknem megkétszereződött. Az euroövezet bővülése azt tükrözi, hogy monetáris uniónk továbbra is vonzó az egyre kiszámíthatatlanabb világban. 2023-ban közel rekordmagas maradt az euro támogatottsága az emberek körében.
Mindez nem valósulhatott volna meg az EKB munkatársainak szorgalmas munkája és kötelességtudata nélkül, amelynek köszönhetően sikerült megőriznünk az árstabilitást az euroövezetben élők számára. Megtiszteltetés számomra, hogy vezethetem őket és ezt az intézményt.
2023-ban az euroövezeten belül a munkanélküliségi ráta átlagosan [6,5%] volt, miután a januári 6,6%-ról márciusban 6,5%-ra esett, míg az év hátralevő részében lényegében stabil maradt.
2023 decemberében a fogyasztóiár-index alapján mért infláció az euroövezetben 2,9%-ot tett ki, vagyis csökkent a 2022. decemberi 9,2%-ról. A mérséklődés az összetevők egyre szélesebb körére terjedt ki.
Az EKB további 200 bázisponttal emelte irányadó kamatlábait 2023 folyamán, 4%-ra növelve a betéti rendelkezésre állás kamatlábát. A monetáris politika szigorítása erőteljesen érvényesült a gazdaságban.
Az euroövezeti bankok elsődleges alapvető tőkemegfelelési mutatója 15,6%-on állt a harmadik negyedévben. A mutató a banki portfóliók nagyobb jövedelmezőségét és kockázatmentesítését tükrözve megközelítette az európai bankfelügyelet indulása óta mért eddigi legmagasabb értéket.
Az euroövezeti polgárok 60%-a úgy véli, hogy fontos a készpénzes fizetés lehetősége. Az euroövezeti fogyasztóknak ugyanakkor valamivel több mint a fele előnyben részesíti a kártyás vagy egyéb elektronikus fizetési módokat.
Szélesebb értelemben vett klímaakciótervének részeként az EKB statisztikai mutatók három új készletét tette közzé a fenntartható finanszírozásra, a szén-dioxid-kibocsátásra és fizikai kockázatokra vonatkozóan.
2023-ban az EKB „Az egység értéke” üzenettel ünnepelte fennállásának 25. évfordulóját, ami alkalmat adott arra, hogy rámutasson a közös valuta sikerére és arra, hogy milyen előnyökkel jár a közös valuta az európai emberek számára.
Az újrabefektetések karbonintenzitása több mint 65%-kal csökkent a jobb éghajlati teljesítménnyel bíró újrabefektetések 2022. októberi kezdetét követő 12 hónapban.
1 Az EKB monetáris politikai szigorításának folytatódó erőteljes érvényesülésével meredeken csökken az infláció
2023-ban a világgazdaság kezdetben a vártnál jobban teljesített, és mérsékelt ütemben tovább bővült. A bővülés főként a feltörekvő piacgazdaságok és az Egyesült Államok gazdasági növekedésének volt köszönhető, miközben a fejlett gazdaságok többségére erősebben hatottak a szigorú finanszírozási feltételek és a jelentős geopolitikai bizonytalanság. Az energiahordozók árának esésével számottevően mérséklődött a globális infláció, miközben a mögöttes árnyomások jelentősek maradtak. Az euro nomináleffektív és az USA-dollárral szembeni árfolyamai erősödtek.
1.1 A fogyasztóiár-index alapján mért infláció csökkenésével a globális gazdasági tevékenység mérsékelt ütemben bővült
Monetáris politikai szigorítás és jelentős bizonytalanság közepette a globális gazdasági növekedés mérsékelt volt
Forrás: EKB, az EKB szakértőinek számításai és az EKB szakértőinek 2024. márciusi makrogazdasági prognózisaMegjegyzés: A „globális GDP” nem tartalmazza az euroövezetet. A pandémia előtti átlag a 2012-től 2019-ig terjedő időszakra vonatkozik. A 2023-as értékek a rendelkezésre álló adatokon és az EKB szakértőinek 2024. márciusi makrogazdasági prognózisán alapuló becslések.
A globális kereskedelem lendülete a fogyasztási szerkezetek pandémia utáni normalizálódásával gyengült
2023-ban gyenge volt a világkereskedelem; az import növekedése 1,2%-ra lassult, messze elmaradva az előző év 5,5%-os növekedési ütemétől és a pandémia előtti 3,1%-os átlagtól.[3] A lassulás három fő trendet tükrözött. Az első, hogy a globális kereslet az árukról a szolgáltatások felé mozdult vissza, ahogy a pandémiával kapcsolatos korlátozásokat teljesen kivezették. A második, hogy a belföldi keresleten belül emelkedett a beruházáshoz képest általában kevésbé kereskedelemintenzív fogyasztás részaránya. Végül, a feltörekvő piacgazdaságok, ahol a kereskedelem kisebb mértékben reagál a gazdasági tevékenység változásaira, 2023-ban nagyobb mértékben járultak hozzá a globális konjunktúrához. A kereskedelmet gátló akadályok fokozódása és a lehetséges értéklánc-áthelyeződésre utaló üzleti felmérési eredmények ellenére az aggregált kereskedelmi forgalom elaprózódására utaló bizonyítékok eddig korlátozottak maradtak.
2023-ban a fogyasztóiár-index (CPI) alapján mért infláció az alacsonyabb energiaárak következtében az OECD-országokban – Törökország kivételével – visszaesett a korábbi magas szintekről. Decemberben 3,9%-ra csökkent, 2023 egészét tekintve pedig 5,3%-ot tett ki, szemben a 2022-es 7,3%-kal (1.2. ábra, a) panel). Az energia és az élelmiszerek nélküli infláció mérséklődött, de sokkal kevésbé, ami azt jelzi, hogy a mögöttes árnyomások erősek és széles alapokon nyugvóak maradtak. Ez különösen nyilvánvaló volt a fejlett gazdaságokban, ahol a feszes munkaerőpiacok kedveztek a magas bérnövekedési rátáknak, tartósabbá téve a szolgáltatásárak inflációját (1.2. ábra, b) panel).
Forrás: Nemzeti források a Haver Analyticstől, az OECD és az EKB szakértőinek számításai.Megjegyzés: EA: euroövezet. Az OECD-infláció nem tartalmazza Törökországot, számítása nemzeti CPI-k, valamint a háztartások vásárlóerő-paritáson kifejezett éves végső fogyasztási kiadásaihoz rendelt súlyok alapján történt. A maginfláció nem tartalmazza az energia- és az élelmiszerárakat. A legutolsó adatok 2023 decemberére vonatkoznak.
Az energiahordozók árai csökkentek, mivel az alacsony kereslet túlsúlyban volt a kínálat korlátokkal szemben
Az euro nomináleffektív és az USA-dollárral szembeni árfolyamai erősödtek
2023 végén a geopolitikai feszültségek további eszkalációja, a kínai gazdaság erősebb lassulása, valamint az előre látottnál szigorúbb monetáris politikát megkövetelő tartósabb inflációs nyomások jelentették a globális gazdasági növekedés kilátásainak fő kockázatait. Az ilyen kockázatok beteljesülése visszavetné a globális gazdasági tevékenységet. Ráadásul a globális nyersanyagpiacok igen érzékenyek maradtak a kínálati kockázatokra, amelyek viszont táplálhatnák az inflációt, és fékezhetnék a globális növekedést az előttünk álló évben.
A magasabb kamatlábak hatásainak kiterjedésével erőtlenedett az euroövezeti növekedés
Forrás: Az Eurostat és az EKB számításai.Megjegyzés: A kiskereskedelmi adatok reálértéken szerepelnek. A szolgáltatások esetében a legutolsó adatok 2023 decemberére vonatkoznak, minden egyéb esetben 2024. januárra.
Az építési beruházások 2023 folyamán összességében tovább gyengültek. Ennek fő oka az volt, hogy a magas építési költségek miatt mérséklődtek a lakóingatlanokba történő építési beruházások, tovább emelkedtek a jelzálogkamatlábak, és szigorodtak a banki hitelezési standardok, ami nehezebbé tette a háztartások számára a finanszírozáshoz jutást, valamint visszafogta a lakóingatlanok iránti keresletet. Az építés más területei – például a mélyépítés – az állami infrastrukturális beruházásoknak köszönhetően reziliensebbek maradtak. 2023 végén az építési beruházások 2,1%-kal haladták meg a pandémia előtti szintet, vagyis 2023-ban összesen 0,6%-kal estek vissza.
Forrás: Az Eurostat és az EKB számításai.Megjegyzés: A legutolsó megfigyelések a munkanélküliségi rátát illetően 2024 januárjára, a foglalkoztatást és a ledolgozott munkaórák számát illetően pedig 2023 negyedik negyedévére vonatkoznak.
Ahogy a kormányok elkezdték kivezetni a diszkrecionális támogató intézkedéseket, csökkent az euroövezet költségvetési hiánya
2023-ban tovább csökkent az euroövezet államháztartási hiánya egy olyan pályát követve, amely a pandémia csúcsán kezdődött (1.6. ábra).[5] A fiskális politika fokozatos szigorodása a fiskális politikai irányultságban is tetten érhető, amely 2023-ban harmadik éve mérsékelten szigorodott.[6] Ugyanakkor a 2020-as lazításnak eddig csak valamivel több mint egyharmada fordult vissza (1.6. ábra). Ez azt jelenti, hogy a ciklikusan kiigazított költségvetési egyenleg jóval a pandémia előtti szint alatt marad a pandémiával összefüggésben 2020-ban foganatosított tartós intézkedéseknek és a 2022-től kezdődően nyújtott energetikai támogatásnak köszönhetően.
Forrás: Az eurorendszer szakértőinek az euroövezetre vonatkozó makrogazdasági előrejelzései, 2023. december és az EKB számításai.Megjegyzés: A bevételi oldalon a fiskális politikai irányultság mértékét 2021-től kezdődően nettósítottuk az NGEU Helyreállítási és Rezilienciaépítési Eszköze keretében nyújtott támogatásokkal, mivel ezeknek a bevételeknek nincs makrogazdasági szigorító hatása.
Célszerű volna a fiskális politikai irányultság további szigorítása
Az euroövezeti fiskális politikai irányultság és diszkrecionális intézkedések összetétele
Forrás: Az eurorendszer szakértőinek az euroövezetre vonatkozó makrogazdasági előrejelzései, 2023. december és az EKB számításai.Megjegyzés: A bevételi oldalon a fiskális politikai irányultság mértékét 2021-től kezdődően nettósítottuk az NGEU Helyreállítási és Rezilienciaépítési Eszköze keretében nyújtott támogatásokkal, mivel ezeknek a bevételeknek nincs makrogazdasági szigorító hatása. Az „Egyéb intézkedések” kategória főként a pandémia idején hozott intézkedésekre és későbbi kivezetésükre vonatkozik.
A fiskális politikai irányultság további szigorítása a monetáris politika szempontjából is helyénvalónak tűnik. Mivel az energiaválság mostanra jórészt megszűnt, a kormányoknak folytatniuk kellene a vonatkozó támogató intézkedések visszavonását, ami elengedhetetlen a középtávú inflációs nyomások fokozódásának elkerülése érdekében. Máskülönben szigorúbb monetáris politikára lenne szükség. A világjárvánnyal összefüggésben meghozott, illetve az energetikát érintő intézkedések kivezetése mellett a kormányoknak általánosságban lépéseket kell tenniük a stabilabb fiskális helyzet felé annak érdekében, hogy az államháztartás fenntartható pályára álljon.
Az EU-nak szilárd és hiteles keretrendszerre van szüksége a gazdasági- és fiskális politikai koordinációhoz
Továbbra is döntő fontosságú, hogy az EU-nak legyen egy robusztus keretrendszere a gazdaság- és fiskális politikai koordinációhoz és felügyelethez. Hosszas tárgyalásokat követően az Európai Unió Tanácsa 2023-ban megállapodott az EU gazdasági kormányzási kereteinek reformjáról, ami megnyitotta az utat egy, az Európai Bizottság, az EU Tanácsa és az Európai Parlament közötti háromoldalú egyeztetés előtt. 2024 fontos év lesz a megvalósításra történő átmenetben.[7]
Az év további részében a munkaerőköltségek járultak hozzá a legnagyobb mértékben az inflációhoz
1.5 Az irányadó kamatlábak emelkedésével erőteljesen szigorodtak a hitel- és finanszírozási feltételek
Alacsonyabb kötvényhozamok a monetáris politikai szigorítás ellenére az év végére megváltozott várakozások nyomán
Hosszú távú kamatlábak, valamint hitelfelvételi költségek cégeknek és háztartások számára lakásvásárlás céljára
Forrás: Bloomberg, LSEG és az EKB számításai.Megjegyzés: Havi adatok. Az euroövezeti tízéves államkötvényhozam egy GDP-vel súlyozott átlag. A hitelfelvételi költség mutatóinak kiszámítása a rövid távú és hosszú távú banki hitelkamatlábak aggregálásával, az új üzleti volumenek 24 havi mozgóátlagának felhasználásával történik. A legutolsó adatok 2023 decemberére vonatkoznak.
A szélesebb értelemben vett pénzmennyiség és a banki közvetítés tükrözte a monetáris politika szigorítását
A monetáris politika szigorodásával meredeken emelkedtek a banki hitelkamatlábak a cégek és háztartások számára
A szigorúbb hitelfeltételek következtében 2023-ban határozottan gyengült a háztartásoknak és cégeknek nyújtott banki hitelezés (1.11. ábra). Az utolsó három negyedévben a havi nettó hiteláramlás csaknem nulla volt. A háztartásoknak nyújtott bankhitelek éves növekedési üteme csökkent, decemberben 0,3%-on állt, ami főként a jelzáloghitelek lassulását tükrözte a 2014 óta először eső lakásárak közepette. A cégeknek nyújtott bankhitelek éves növekedési üteme szintén mérséklődött, decemberben 0,4%-ot ért el, míg a cégek teljes nettó külső forrásbevonása történelmi mélypontra zuhant (1.12. ábra).
Az M3 növekedése, valamint a cégeknek és háztartásoknak nyújtott hitelek növekedése
Forrás: EKB és Eurostat.Megjegyzés: A cégek a nem pénzügyi vállalatokat jelentik. MPI: monetáris pénzügyi intézmény. A „nem MPI-ktől és a külföldtől kapott hitelek” kategóriában az egyéb pénzügyi közvetítők, a nyugdíjalapok és a biztosítótársaságok tartoznak a nem monetáris pénzügyi intézmények közé. Az „MPI-hitelek”, valamint a „nem MPI-ktől és a külföldtől kapott hitelek” hitelértékesítésekkel és értékpapírosítással kiigazítva. Az „Egyéb” az összes és az ábrán megtalálható eszközök különbsége, és főként tulajdonosi hitelekből és kereskedelmi hitelekből áll. A legutolsó adatok 2023 harmadik negyedévére vonatkoznak. A 2023-as éves állományváltozás a 2022 negyedik negyedévétől 2023 harmadik negyedévéig terjedő időszak állományváltozásainak négy negyedévi összegeként kerül kiszámításra.
Az EKB az éghajlatváltozás és a szakpolitikák makrogazdasági következményeinek jobb megértésén dolgozik, hogy a monetáris politikai stratégia 2020–21-es felülvizsgálatát követően vállalt kötelezettségekkel összhangban enyhítse az éghajlatváltozás hatását.[11] E törekvések igencsak relevánsak az EKB elsődleges megbízatása, azaz az árstabilitás fenntartása szempontjából. Az éghajlatváltozás összetettsége, valamint hatásainak nem lineáris és erősen bizonytalan természete kiterjedtebb makrogazdasági elemzést igényel az előrejelzési hibák kiküszöbölése és annak érdekében, hogy megértsük az éghajlatváltozás következtében a gazdaságban kialakult szerkezeti változásokat.
A hőhullámok élelmiszerár-inflációra gyakorolt növekvő hatása Európában
A szélsőséges éghajlati események rövid távon jellemzően csökkentik a gazdasági kibocsátást, de a teljes gazdasági hatás meghaladja a közvetlen és azonnali hatásokat, amelyek például házak, gyárak és gépek megsemmisülése következtében keletkeznének. A példák közé tartoznak a más régiókban vagy szektorokban keletkező fennakadások az ellátási láncokban levő összekapcsolódások vagy a leromlott infrastruktúra következtében. Az érintett szektorok bevételkiesései és alacsonyabb gazdasági kibocsátásai általában csökkenteni fogják az egyéb szektorok termékei és szolgáltatásai iránti keresletet. Egy másik hatás a nagyobb bizonytalanság, aminek lehetséges következményeként a háztartások és a vállalkozások másként tekintenek a katasztrófakockázatra, ezért visszafogják a kiadásaikat.
Hosszabb időtávokon az éghajlatváltozás tartósabban is csökkentheti a kibocsátás növekedését.[14] Például a csökkenő havazás fenyegetni fogja sok európai síterület életképességét, és néhány mediterrán régió túl forróvá válhat a nyári turizmus számára. Ugyanakkor néhány északi régiónak előnye származhat ebből. A mezőgazdasági és erdészeti hozamokat valószínűleg csökkenteni fogják a forróbb átlaghőmérsékletek. Miközben a terményváltás enyhítheti a hatások némelyikét, a kevésbé megjósolható hőmérsékleti és csapadékminták ugyancsak mérsékelhetik a mezőgazdasági termelést. A 19–22°C körüli komfortzóna feletti magasabb hőmérsékletek – amelyek egy melegebb éghajlat esetén valószínűleg gyakrabban fordulnak elő – visszafogják a munkavállalók termelékenységét.
Az alkalmazkodás, azaz a melegebb éghajlatokhoz való igazodás segíthet a makrogazdasági hatások korlátozásában. Ide tartozik például a légkondicionálók felszerelése a hőstressz munkatermelékenységre gyakorolt hatásának csökkentésére, vagy a termények váltogatása a mezőgazdasági termelékenységi veszteségek visszaszorítása érdekében. Ugyanakkor az ilyen intézkedéseknek valószínűleg kihatásai lesznek az állami költségvetésekre és a fiskális mozgástérre.[15] A biztosítás egy további eszköz az alkalmazkodáshoz, de Európában már most is jelentős különbség van az éghajlatváltozás okozta kockázatok ellen biztosított és a tényleges veszteségek között („climate insurance protection gap” – klímabiztosítási rés).[16]
A Párizsi Megállapodás céljainak elérését és a még katasztrofálisabb globális felmelegedés elhárítását szolgáló károsanyagkibocsátás-csökkentés elérése a gazdaság széles körű szerkezeti átalakítását követeli meg. Tőkét és munkaerőt kell átcsoportosítani szektorok között és szektorokon belül, sőt egyes cégeken belül is (pl. az autógyártóknak át kell majd állítaniuk a gyárakat a belső égésű motorral ellátott autók előállításáról akkumulátorral hajtott elektromos járművek gyártására). Ezen átcsoportosítás sikere az átmenetet célzó eredményes politikák végrehajtásán, a piacok rugalmasságán és különösen a gazdaságnak a szükséges jelentős tőkebefektetések finanszírozására és felszívására való képességén, a karbonsemleges kibocsátási technológiák kifejlesztésén, valamint a mindezt megvalósító képzett munkaerő rendelkezésre állásán múlik majd.
A teljes kép valószínűleg nem ragadható meg az eddig bevezetett éghajlat-politikai intézkedések mérsékelt gazdasági hatására utaló elemzéssel.[17] A szén-dioxid-kibocsátási árak pályáinak rendelkezésre álló modell alapú értékelései csak korlátozott, a kibocsátásra és az inflációra gyakorolt hatást jeleznek.[18] Ugyanakkor az ott található mérőszámok továbbra is jelentősen elmaradnak az EU kibocsátáscsökkentési célkitűzésétől, és az átmenet szélesebb értelemben vett hatásának – ideértve a megerősített szabályozásból és célokból eredő hatásokat – számszerűsítése kevésbé egyszerű lehet.
Az átmenet gyorsasága komoly befolyással van a végső gazdasági hatásra: az átállás halogatása később gyorsabb és radikálisabb szakpolitikai változtatásokat fog megkövetelni, megnövelve a meg nem térülő eszközök és a nagyobb strukturális munkanélküliség valószínűségét.[19] Ráadásul a különböző átmeneti politikák termelékenységre gyakorolt hatása eltérő.[20] A piaci alapú politikák – úgymint a karbonadók – kevésbé hatnak a karbonintenzív cégek termelékenységére, mint a nem piaci alapú irányelvek (például bizonyos termékek vagy eljárások betiltása).
Az euroövezet gazdaságának versenyképességére az is hatással van, hogy nemzetközi szinten milyen, az átmenettel kapcsolatos politikákat alkalmaznak. Ide tartoznak a magasabb szén-dioxid-kibocsátási árak, valamint az olyan iparpolitikák, mint a legutóbbi inflációcsökkentési törvény az Egyesült Államokban. Az EU kibocsátáskereskedelmi rendszere (EU ETS) kibocsátásáthelyezést idézhet elő, vagyis a gazdasági tevékenység és a károsanyag-kibocsátás áthelyezését olyan régiókba, ahol lazábbak a kibocsátási követelmények. Ez a kibocsátásáthelyezés megelőzésére irányuló jelenlegi mechanizmusok mellett az importáruk karbonintenzitását ellensúlyozó mechanizmus (CBAM) gondos kalibrálásával mérsékelhető.[21]
Mindent egybevetve, az éghajlatváltozási és mérséklési politikák a központi bankok által elvégzett makrogazdasági elemzésnek csaknem mindent szempontjára kihatnak. Továbbra is fennállnak kulcsfontosságú nyitott kérdések, amelyek például az átmenet kibontakozásának módjával és a gazdaság ebből következő szerkezeti változásaival, a szélsőséges időjárás makrogazdasági hatásával és a felgyorsult éghajlatváltozásból eredő kockázatokkal, továbbá a természeti tőke és az ökoszisztéma-szolgáltatások szerepével kapcsolatosak.
2. keretes írás	A fajlagos nyereségek szerepe az utóbbi idők belföldi árnyomásaiban
E keretes írás arra összpontosít, hogy 2023-ban a fajlagos nyereségek számviteli szempontból miként járultak hozzá a belföldi árnyomások dinamikájához.
A belföldi árnyomás 2023-ban igen erősnek bizonyult, a fajlagos nyereségek csökkenésével azonban az év során mérséklődött valamelyest
A 2022-es és 2023 eleji erőteljes profitnövekedést a pandémiát követő rendkívüli gazdasági folyamatok magyarázzák
Forrás: Az Eurostat és az EKB számításai.Megjegyzés: A legutolsó adatok 2023 negyedik negyedévére vonatkoznak.
A kivételes tényezők mérséklődésével a fajlagos nyereségek igazodtak a gazdasági ciklushoz és jellemző puffer szerepükhöz
Az EKB 2023-ban folytatta a pandémiával kapcsolatos fedezetkönnyítő intézkedéseinek 2022-ben kezdeményezett fokozatos megszüntetését is, és a Görög Köztársaság hitelminősítése befektetésre ajánlott szintre javult. 2023 folyamán az eurorendszer a kockázatkezelést helyezte előtérbe a szakpolitika hatékony megvalósításának biztosítása érdekében, így többek között diverzifikálta az általa elfogadott hitelminősítési forrásokat is. Az irányadó kamatlábaknak az infláció csökkentése érdekében végrehajtott emelésével az EKB a negatív kamatjövedelemből eredő veszteségeket szenvedett, amelyeket részben ellensúlyoztak a korábban létrehozott pénzügyi pufferek. Az EKB monetáris jövedelme a jövőben várhatóan ismét növekedni fog, így támogatni fogja működésének eredményességét.
2.1 Restriktív monetáris politika gyakorlása az infláció 2%-os célhoz való visszatérítése érdekében
Januárban az infláció még mindig 8,6% volt, miközben a gazdaság a fokozódó kihívások ellenére reziliens maradt
A 2022 közepe óta tartó markáns lassulás után 2023 elején az euroövezetben stagnált a gazdasági növekedés. Ugyanakkor a gazdaság a reziliencia jeleit mutatta a mérsékelt globális gazdasági tevékenységből, az Oroszország Ukrajna elleni háborúja miatti geopolitikai bizonytalanságokból és a szigorúbb finanszírozási feltételek melletti magas inflációból eredő jelentős kihívások közepette. Az alacsonyabb energiaárak eredményeként januárban csökkent a fogyasztóiár-index alapján mért infláció, de többek között a megnövekedett élelmiszeráraknak köszönhetően még mindig magas, 8,6% maradt. Ez részben az élelmiszerárakat is befolyásoló jelentős energiaköltségek egész gazdaságra kiterjedő hatásának volt tulajdonítható a pandémiával kapcsolatos olyan folyamatban lévő, bár halványuló tényezők mellett, mint az ellátási láncok zavarai és a felgyülemlett kereslet. A bérnövekedés ugyancsak élénkült.
A Kormányzótanács februárban kamatokat emelt, és kifejezte a további emelésre vonatkozó szándékát
Az Egyesült Államok bankszektorának zavara bizonytalanságot keltett Európában, rámutatva a kamatdöntések adatfüggő megközelítésének szükségességére
Egyre nyilvánvalóbbá vált, hogy a restriktív monetáris politika jelentős hatást gyakorolt az euroövezet finanszírozási feltételeire
A Kormányzótanács folytatta az irányadó kamatlábak emelését, mivel a mögöttes árnyomások magasak maradtak…
A fogyasztóiár-index alapján mért infláció határozottan csökkent. A februári 8,5%-ról májusban 6,1%-ra esett, miközben márciusban 6,9%-ot, áprilisban pedig 7,0%-ot tett ki. Mindazonáltal, miközben a várakozások az inflációnak a cél irányába történő további mérséklődéséről szóltak, ami jórészt arra volt visszavezethető, hogy egyidejűleg a keresletet egyre inkább visszafogta a finanszírozási feltételek szigorítása, arra lehetett számítani, hogy az árnyomások még mindig túl sokáig lesznek túl magasak. Ezért a Kormányzótanács további két, 25 bázispontos, májusban és júniusban végrehajtandó kamatlábemelésről döntött.
Miután az újbóli befektetések ütemét márciusban csökkentették, az APP-vel kapcsolatos újrabefektetések júliusban befejeződtek. A PEPP alatti újrabefektetésekre vonatkozóan az a döntés született, hogy azok legalább 2024 végéig folytatódjanak. Ugyanakkor a Kormányzótanács előző monetáris politikai ülését követő folyamatok alátámasztották azt a várakozást, hogy az év hátralevő részében tovább esik az infláció, de hosszabb ideig a cél felett marad. Ez alapján a Kormányzótanács tartotta az irányt, és júliusban újabb 25 bázisponttal emelte a kamatlábakat.
A Kormányzótanács júliusban arról is döntött, hogy a betéti rendelkezésre állás kamatlábáról 0%-ra csökkenti a kötelező tartalékok kamatozását. E döntés célja a monetáris politika hatékonyságának fenntartása volt a monetáris politikai irányultság feletti ellenőrzés fenntartásával, egyidejűleg biztosítva a kamatlábdöntések teljes átgyűrűzését a pénzpiacokra. Ez javította a monetáris politika hatékonyságát is azzal, hogy csökkentette a tartalékokból eredő teljes kamatkiadást, azonos mértékű monetáris restrikció elérése mellett.
Mivel augusztusban az infláció szinte semmi javulást nem mutatott a júliusi 5,3%-hoz képest, és az EKB szakértőinek szeptemberi prognózisában az inflációs kilátásokat 2023-ra és 2024-re vonatkozóan – főként az energiaárak magasabb pályája miatt – felfelé módosították, szeptemberi ülésén a Kormányzótanács további 25 bázisponttal növelte az EKB irányadó kamatlábait. Ezzel a 2023 folyamán végrehajtott emelések összesen 200 bázispontot tettek ki, a betéti rendelkezésre állás kamatlába pedig elérte a 4%-ot (2.1. ábra).
…és közölte, hogy az irányadó kamatlábak aktuális szintjeinek kellően hosszú ideig való fenntartása jelentősen hozzájárul ahhoz, hogy az infláció megfelelő időben visszatérjen a célhoz
Októberben véget ért az egymást követő kamatlábemelések leghosszabb időszaka az euro történetében
Az év végének közeledtével az infláció tovább mérséklődött, és novemberben 2,4%-ot ért el. Ugyanakkor decemberi ülésén a Kormányzótanács úgy értékelte, hogy bázishatások miatt az infláció rövid távon valószínűleg ismét emelkedni fog. A maginfláció tovább mérséklődött. Az eurorendszer szakértőinek makrogazdasági prognózisai azt jelezték, hogy az infláció 2024-ben ismét fokozatosan csökkenni fog. Ugyanakkor továbbra is magasnak látták a belföldi árnyomásokat, elsősorban a fajlagos munkaerőköltségek erőteljes növekedése következtében.
A Kormányzótanács változatlanul hagyta a kamatlábakat, és az eurorendszer mérlegnormalizálásának előmozdítása mellett döntött
Mindezeket tekintetbe véve decemberi ülésén a Kormányzótanács úgy határozott, hogy változatlanul hagyja az irányadó kamatlábakat.
A Kormányzótanács decemberben arról is döntött, hogy tovább folytatja az eurorendszer mérlegének normalizálását. Kifejezte szándékát, hogy 2024 közepéig maradéktalanul újból befektetik a lejáró PEPP-értékpapírok tőketörlesztéseit, még mielőtt a portfóliót havonta átlagosan 7,5 milliárd euróval csökkentenék az év végéig, majd pedig leállítják az újbóli befektetéseket.
Az eurorendszer mérlege fokozatosan csökkent, miután véget értek az APP újrabefektetései és lejártak a CHLRM III keretében nyújtott hitelek
2023-ban folytatódott az eurorendszer mérlegének a monetáris politika normalizálódásával 2022-ben kezdődött fokozatos zsugorodása. Miután februárban befejeződött az eszközvásárlási program (APP) teljes, majd júniusban a részleges újrabefektetési fázisa, tovább csökkent. Az eurorendszerben a pandémiás vészhelyzeti vásárlási program (PEPP) keretében egész évben folytatódott a teljes újrabefektetés. 2023 végére a mérleg 6,9 billió euróra mérséklődött, főként a célzott hosszabb lejáratú refinanszírozási műveletek harmadik sorozatában (CHLRM III) nyújtott hitelek lejárata, valamint a lejárat előtti visszafizetések miatt, részben pedig azért, mert elkezdődött az eszközvásárlási program portfóliójának kivezetése.
2023 végén az eurorendszer mérlegében a monetáris politikához kötődő eszközök 5,1 billió eurót tettek ki, ami 2022 végéhez képest 1,2 billió eurós csökkenést jelent. Az euroövezeti hitelintézeteknek nyújtott hitelek a teljes eszközállomány 6%-át adták (kevesebbet, mint a 2022 végi 17%), míg a monetáris politikai célból vásárolt eszközök a teljes eszközállomány 68%-át tették ki (többet, mint a 2022 végi 62%). A mérlegben szereplő egyéb pénzügyi eszközök főként az eurorendszer által tartott, külföldi devizában denominált eszközökből, aranyból és euróban denominált nem monetáris politikai portfóliókból álltak.
A forrásoldalon a hitelintézetek tartalékállományainak és a betéti rendelkezésre állás igénybevételének teljes összege (a 2022 végi 4,0 billió euróról) 2023 végére 3,5 billió euróra csökkent, és a teljes forrásállomány 51%-át tette ki (szemben a 2022 végi 50%-kal). A forgalomban lévő bankjegyek állománya lényegében változatlanul 1,6 billió euro maradt, és az összes forrás 23%-ának felelt meg (20%-ról növekedve).
A 2022. decemberi bejelentést követően az eurorendszer 2023-ban a rövid távú kamatlábak irányítására szolgáló működési keretrendszer felülvizsgálatán dolgozott; ez a munka 2024 márciusában zárult le.
Forrás: EKB.Megjegyzés: A pozitív számok az eszközökre, a negatív számok a forrásokra vonatkoznak. A többletlikviditás vonala pozitív számként szerepel, bár a következő forrástételek összegére vonatkozik: folyószámla-állományok a tartalékképzési kötelezettségen és a betéti rendelkezésre állás igénybevételén felül.
Miután Horvátország 2023. január 1-jén bevezette az eurót, és a Hrvatska narodna banka mérlege bekerült az eurorendszer konszolidált mérlegébe, az utóbbi teljes eszköz- és forrásállománya 45 milliárd euróval nőtt.
Az APP és a PEPP portfóliójának megoszlása az eszközosztályok és joghatóságok között
Az eszközvásárlási programok kifutásának hatását a piacok jól szívták fel
Az APP négy eszközvásárlási programot foglal magában: a harmadik fedezettkötvény-vásárlási programot (CBPP3), az eszközalapú értékpapírok vásárlási programját (ABSPP), a közszektor eszközeinek megvásárlására irányuló programot (PSPP) és a vállalati szektort érintő vásárlási programot (CSPP). A PEPP 2020-ban került bevezetésre a világjárványra válaszul. Az APP-ben elfogadható minden eszközkategória elfogadható a PEPP keretében is; az elfogadhatósági követelmények alól a PEPP esetében ideiglenesen mentességet kaptak a Görög Köztársaság által kibocsátott értékpapírok.[25]
2023 végén a PEPP-állomány 1,7 billió eurót tett ki (amortizált bekerülési értéken). A fedezett kötvények állománya kevesebb, mint 1%-ot (6 milliárd euro), a vállalati szektor állománya 3%-ot (46 milliárd euro), a közszektor állománya pedig 97%-ot (1 614 milliárd euro) tett ki.[26] 2023 végén a PEPP-ben a közszektor értékpapír-állományának súlyozott átlagos lejárata 7,3 év volt, némi eltérésekkel az egyes joghatóságok között.
A PSPP, a CSPP, a CBPP3 és a PEPP keretében vásárolt eszközöket a kötvény- és repopiaci likviditás támogatása érdekében továbbra is elérhetővé tették értékpapír-kölcsönzés céljára. 2023-ban jelentősen javultak a repopiaci feltételek az előző évhez képest, ami a kisebb hitelezési volumenben is tetten érhető volt.
2023 végén az eurorendszer refinanszírozási műveleteinek állománya 410 milliárd euro volt, ami 914 milliárd eurós csökkenést jelent 2022 végéhez képest. E változás főként a lejárat előtti önkéntes visszafizetéseket (312,5 milliárd euro), valamint a CHLRM III keretében lejáró műveleteket (612,9 milliárd euro) tükrözi. Az eurorendszer folyamatban levő refinanszírozási műveleteinek súlyozott átlagos futamideje a 2022 végi mintegy 10,5 évről 2023 végére körülbelül 5,2 évre csökkent.
2022 márciusában az EKB meghirdette a pandémiával kapcsolatos fedezetkönnyítő intézkedések fokozatos kivezetését. Ezek az intézkedések az EKB pandémiára adott monetáris politikai válaszának lényegi elemét képezték, megkönnyítve a partnerek számára az eurorendszer hitelműveleteihez való hozzáférést az elfogadható fedezetek volumenének növelésével. Az intézkedések középpontjában az állt, hogy a fedezetértékelési levonásokat (haircutokat) minden eszközosztályra vonatkozóan egy 20%-os rögzített tényezővel csökkentették, valamint a további hitelkövetelések (ACC) néhány nemzeti központi bank által alkalmazott kereteit átmenetileg kiterjesztették.
A fokozatos kivezetés 2022 júliusában kezdődött. 2023. június 29-től kezdődően második lépésben a forgalomképes és nem forgalomképes eszközökre alkalmazott haircutok átmeneti csökkentését egy új haircutmenetrend bevezetésével teljeskörűen kivezették, jelezve ezzel, hogy az EKB visszaállítja a pandémia előtti kockázattűrési szinteket a hitelműveleteknél.[27]
2023 szeptemberében a Görög Köztársaság vonatkozó hitelminősítését az eurorendszer harmonizált minősítési skáláján 4-es hitelminősítési besorolásról felfelé, 3-as besorolásra módosították (BB+ besorolásról BBB- besorolásra), ezzel a Görög Köztársaság központi kormányzata által kibocsátott adósságinstrumentumok a befektetésre ajánlott szintre kerültek.[30] Így a Görög Köztársaság központi kormányzata által kibocsátott adósságinstrumentumokra – amelyek korábban a fedezetekkel kapcsolatos átmeneti intézkedésekről szóló iránymutatásban foglalt mentességben részesültek – 2023 szeptemberétől vonatkoznak az általános fedezeti keretrendszer elfogadhatósági feltételei.
2023-ban az elfogadható forgalomképes eszközök névleges összege 1,2 billió euróval nőtt, 18,3 billió eurós szintet érve el az év végén (lásd a 2.3. ábrát). Továbbra is a központi kormányzat által kibocsátott értékpapírok jelentették a legnagyobb eszközosztályt (9,9 billió euro). A többi eszközosztályba a vállalati kötvények (1,9 billió euro), a fedezett bankkötvények (1,8 billió euro) és a biztosíték nélküli bankkötvények (2 billió euro) tartoztak. A regionális kormányzatok értékpapírjai (603 milliárd euro), az eszközalapú értékpapírok (600 milliárd euro) és más forgalomképes eszközök (1,4 billió euro) az elfogadható eszközök viszonylag kis hányadát tették ki.
Forrás: EKB.Megjegyzés: Az eszközértékek névleges összegek. Az ábra az egyes időszakok hó végi adatainak átlagát mutatja.
Forrás: EKB.A fedezetekre vonatkozóan minden egyes időszak esetén a hóvégi adatok átlagai, valamint az értékelés és haircutok utáni értékek vannak feltüntetve. A hitelállományra vonatkozóan napi adatok kerültek felhasználásra.
Az eurorendszer folyamatosan kezeli a monetáris politikai műveleteivel járó pénzügyi kockázatokat. Kockázatkezelési funkciója a kockázathatékonyság elérésére törekszik, azaz a monetáris politikai célok elérését a lehető legkevesebb kockázattal igyekszik megvalósítani.[31]
Az eszközök és források eltérő kamatérzékenysége miatt veszteség keletkezett
2023-ban az eurorendszer kockázatkezelési keretrendszerében az alábbi fő változások történtek: tovább diverzifikálódtak a hitelminősítési források, és a vállalati értékpapírok vásárlásánál még nagyobb hangsúlyt kapott az éghajlat védelme szempontjából jobb teljesítményt nyújtó kibocsátók előnyben részesítése.
2023-ban az eurorendszer hitelminősítő rendszerében (ECAF) további hitelminősítési források váltak elfogadhatóvá. Az ECAF az eurorendszer által a monetáris politikai műveletekben felhasznált eszközök hitelkockázatának csökkentésére alkalmazott kockázatkezelési keretrendszer. Meghatározza azokat az eljárásokat, szabályokat és technikákat, amelyek biztosítják, hogy az összes elfogadható eszköz esetében folyamatosan teljesüljön az eurorendszer jó hitelminőséget előíró követelménye. Ez magában foglalja a különböző típusú hitelminősítési források értékelését, elfogadását és nyomon követését.
Elfogadták a Görög Nemzeti Bank belső hitelminősítési rendszerét hitelminősítési forrásként
2023. áprilisban a Kormányzótanács úgy határozott, hogy hitelminősítési forrásként elfogadja a Görög Nemzeti Bank belső hitelminősítési rendszerét, amely a nem pénzügyi szektorban tevékenységet folytató görög jogi személyekről ad értékelést. Ezen értékelések immár felhasználhatók annak megállapítására, hogy a görög nem pénzügyi vállalatokkal szembeni hitelkövetelések elfogadhatók-e az eurorendszer hitelműveleteinek fedezeteként, és hogy mekkora haircut alkalmazandó rájuk. A Görög Nemzeti Bank belső minősítési rendszere egyike azon kilenc jegybanki hitelminősítési rendszernek, amelyeket a Kormányzótanács jelenleg elfogad.
Elfogadták a Scope Ratings GmbH céget új külső hitelminősítő intézetként
Novemberben a Kormányzótanács úgy határozott, hogy elfogadja a Scope Ratings GmbH céget külső hitelminősítő intézetként (KHMI), miután az eurorendszer a KHMI-k elfogadására vonatkozó kritériumai alapján alaposan kiértékelte a cég kérelmét. Az értékelés kvantitatív és kvalitatív szempontokat foglalt magában, kitért továbbá az Európai Értékpapírpiaci Hatóság vonatkozó felügyeleti visszajelzéseire is. A Scope Ratings minősítéseit a már elfogadott KHMI-k (DBRS Morningstar, Fitch Ratings, Moody’s és S&P Global Ratings) minősítéseivel együtt fogják felhasználni a monetáris politikai műveletekhez felhasznált eszközök fedezetként való elfogadhatóságának és az alkalmazandó értékelési haircutok megállapításához, miután befejeződött a Scope Ratings integrációja az eurorendszer informatikai infrastruktúrájába.
Az APP és a PEPP keretében folyó eszközvásárlások kockázatainak kezelése
Továbbra is az egyes eszközosztályok kockázat-ellenőrzési keretrendszere alapján folyt az eszközvásárlások pénzügyi kockázatainak kezelése
3. keretes írás	A többletlikviditás alakulása és hatása a fedezetlen europénzpiaci kamatlábakra
Ez a keretes írás azt vizsgálja, hogy milyen következményekkel járt az eurorendszer mérlegének csökkenése az európénzpiacra nézve. A mérleg zsugorodása a többletlikviditás csökkenését eredményezte. Az EKB irányadó kamatainak változásai mindazonáltal zavartalanul átgyűrűztek a fedezetlen pénzpiaci kamatlábakra. Aszimmetria keletkezett azonban 2023-ban a rövid lejáratú eurokamatláb (€STR) és az EKB betéti rendelkezésre állási kamatlába közötti különbözet reakciójában, amelyen a többletlikviditás újbóli szűkülése kevésbé látszott meg, mint a korábbi likviditási injekció. Előzetes elemzések alapján arra lehet következtetni, hogy ez a jelenség valószínűleg átmeneti.
Nem mérséklődött az €STR és a betéti rendelkezésre állás kamatlába közötti különbözet a kisebb likviditás hatására
A korábbi adatok arra utalnak, hogy a likviditás jelentős szűkülése az €STR és a betéti rendelkezésre állás kamatlába közötti különbözet zsugorodásával jár. A többletlikviditás közelmúltbeli csökkenése azonban nem nyomta össze a különbözetet (A. ábra, b) panel), amely 2022 második feléig nőtt, majd 2022 novemberétől körülbelül -10 bázisponton stabilizálódott. A múltbeli folyamatoktól való eltérés kérdéseket vet fel azzal kapcsolatban, hogy átmeneti jelenségről vagy strukturális elmozdulásról van-e szó.
Forrás: Az EKB (piaci műveletek adatbázisa), a Bloomberg és az eurorendszer számításai.Megjegyzés: A) panel: a negatív betéti rendelkezésre állási kamatláb időszaka 2022. július 26-án ér véget, és a kamatláb július 27-én -0,50%-ról 0,00%-ra változott. B) panel: a negatív betéti rendelkezésre állási kamatláb időszaka (amely ezen az ábrán látható) 2019. október 1-jétől 2022. július 26-ig tart. A nulla betéti rendelkezésre állási kamatláb időszaka 2022. július 27-től szeptember 13-ig tart. A pozitív betéti rendelkezésre állási kamatláb időszaka 2022. szeptember 14-én kezdődik, amikor a kamatlábat 0,00%-ról 0,75%-ra emelték.
Miután 2022. júliusban ténylegesen deaktiválták a banki többlettartalékok kamatozásának kétszintű rendszerét, további 1 billió euro többletlikviditás szabadult fel kereskedés céljára (B. ábra, a) panel). A negatív kamat időszakában és a kétszintű rendszer 2019. októberi bevezetését követően a kereskedés céljára ténylegesen rendelkezésre álló többletlikviditás kevesebb volt, mint a többletlikviditás fő mérőszáma, mivel az eurorendszerben tartott többletlikviditás egy része kedvező kamatozású volt, azaz mentesült a negatív kamatok alól. A negatív irányadó kamatlábak 2022. júliusi végével ez az előny megszűnt. A forgalomképes további források felszabadulása lendületet adott többek között a fedezetlen egynapos betétek banki forgalmának.
A pénzpiaci statisztikai adatszolgáltatás (MMSR) adatai szerint a negatív betéti rendelkezésre állási kamatláb időszakában 2021-ben és 2022-ben a fedezetlen hitelezés átlagosan napi 120 milliárd eurót tett ki, majd 2023 végére 210 milliárd euróra emelkedett, a növekedés minden partnerszektorban megfigyelhető volt (B. ábra, b) panel). A visszatérés a pozitív kamatlábakhoz és a kétszintű rendszer vége így figyelemre méltó kínálati növekedést eredményezett a fedezetlen szegmensben.
Forrás: Az EKB (piaci műveletek adatbázisa, MMSR), a Bloomberg és az eurorendszer számításai.Megjegyzés: A) panel: a negatív betéti rendelkezésre állási kamatláb időszaka 2022. július 26-án ér véget, és a kamatláb július 27-én -0,50%-ról 0,00%-ra változott. A „mentesült tartalék” a többletlikviditás azon része, amely a kétszintű rendszerben mentesült a negatív kamatozás alól. B) panel: a pozitív betéti rendelkezésre állási kamatláb időszaka 2022. szeptember 14-én kezdődik, amikor a kamatlábat 0,00%-ról 0,75%-ra emelték. Az ábrán jelzett forgalomba az €STR egynapos betétjei, a nem pénzügyi vállalatok betétjei, a látra szóló betétek és bizonyos egyéb, egy évnél nem hosszabb lejáratú hitelezések tartoznak. PPA: pénzpiaci alapok; NPV: nem pénzügyi vállalatok. Az „egyéb” kategóriába a befektetési alapok (a pénzpiaci alapok kivételével), a nyugdíjalapok és biztosítási alapok, valamint a fennmaradó szektorok tartoznak.
Az tehát, hogy nem csökken az €STR és a betéti rendelkezésre állás kamatlába közötti különbözet, átmeneti jelenség lehet, mivel a túlkínálat közepette a bankok piaci erejüknél fogva egyezkedhetnek a rövid lejáratú betétek áráról, hogy ellentételezzék a szabályozó által előírt mutatókra gyakorolt hatást. A többletlikviditás további csökkenésével másképp igazodhat az €STR a betéti rendelkezésre állás kamatlábához, így megváltozhatnak az erőviszonyok a készpénzkereslet és -kínálat között.
3 Az európai pénzügyi szektor: reziliens szektor, de törékeny pénzügyi stabilitási környezet
Az Egyesült Államok és Svájc bankcsődjei ellenére az euroövezeti bankok reziliensnek bizonyultak 2023-ban. A folyamatos felügyeleti szerepvállalás mellett az is javukra szolgált, hogy több fronton történt előrelépés. A pénzügyi stabilitási környezet mindazonáltal sérülékeny maradt, mivel a szigorúbb finanszírozási feltételek kihívás elé állították a reálgazdaságot és a pénzügyi szektort. A nemzeti hatóságok újabb makroprudenciális puffereket vezettek be vagy folytatták a meglévő pufferek szigorítását, hogy növeljék a bankszektor erejét. A bankok, valamint a pénzügyi infrastruktúrák és innovációk szabályozási kerete is további fejlesztéseken ment keresztül a pénzügyi rendszer hosszú távú ellenálló képességének növelése érdekében.
Továbbra is sérülékeny a pénzügyi stabilitási környezet az euroövezetben
Szigorúbb pénzügyi feltételek és magasabb adósságszolgálati kiadások a háztartások, cégek és kormányzatok oldalán
Miután a korábbi években alacsony szinten tartották a kamatokat, és az EKB bevezette transzmisszióvédelmi eszközét, 2023-ban széles körben emelkedtek a finanszírozási költségek az euroövezeti országokban, korlátozott szórással az országok között. Mivel azonban a kormányoknak magasabb kamatokkal kell a lejáró adósságot továbbgörgetniük, finanszírozási költségeik érzékenyen reagálnak a fiskális fundamentumok változásaira, kiváltképp a költségvetési hiány túllépésének kockázatára, aminek következtében újfent aggályok merülhetnek fel az államadósság fenntarthatóságával kapcsolatban. Ugyanakkor minden indokolatlan, rendellenes államadósság-piaci dinamikát ellensúlyozni tud az EKB pandémiás vészhelyzeti vásárlási programjában végrehajtott újrabefektetések rugalmassága és az EKB transzmisszióvédelmi eszköze, ha teljesülnek a szükséges feltételek.
A világjárvány előtt és alatt a vállalati szektor ugyancsak haszonélvezője volt az alacsony kamatoknak, bevételei 2023-ban is jól alakultak. A helyreállítás hatásainak mérséklődésével szigorodtak a hitelfeltételek és emelkedtek az adósságszolgálattal kapcsolatos kiadások, sérülékenyebbé vált a vállalati szektor. Bár összességében még mindig kevés, az év során emelkedésnek indult a vállalati csődök száma. Az euroövezet kereskedelmiingatlan-piacának folyamatos hanyatlása miatt az ingatlancégek különösen sérülékenyek voltak.
A háztartási szektornak 2023-ban az emelkedő kamatlábak és a lakóingatlanok piacának folyamatos korrekciója miatt romlott az adósságszolgálati képessége. A hitelfelvétel költségeinek a monetáris szigorítási ciklus kezdete óta megfigyelhető meredek növekedése egyértelműen kedvezőtlenül hatott a jelzáloghitelek iránti keresletre. A robusztus munkaerőpiac és a szűkös lakóingatlan-kínálat ettől függetlenül megalapozta a lakáspiacok rendezett lehűlését. A még mindig magasan megállapított árak azonban arra engednek következtetni, hogy a sebezhetőségek valóra válhatnak, ha az árkorrekció rendezetlenné válik.
2023-ban az euroövezeti bankok, alapok és biztosítók továbbra is szembesültek éghajlatváltozásból eredő kihívásokkal. A kiberkockázat is szigorú nyomon követést igényelt. Az éghajlatváltozás által előidézett egyre gyakoribb jelentős természeti katasztrófák és az azokkal járó egyre nagyobb veszteségek a biztosítások árát is felfelé nyomták, miközben az éghajlattal kapcsolatos veszélyekre csak korlátozottan volt elérhető biztosítás.[33] Ez rávilágított annak kockázatára, hogy az éghajlatváltozási sokkok gyakoribb előfordulása súlyosbítja a nem-életbiztosítási szegmens biztosítóinak jövedelmezőségi problémáit és tágítja a jelenlegi védelmi réseket (azon gazdasági veszteségek arányát, amelyeket nem fedez biztosítás), esetlegesen kedvezőtlenül befolyásolva a makrogazdasági helyzetet és a pénzügyi stabilitást.
Az EKB feladata, hogy értékelje az egységes felügyeleti mechanizmusban részt vevő országok bankjai számára a nemzeti hatóságok által javasolt makroprudenciális tőkeintézkedéseket. Különösen fontos, hogy szükség esetén módjában áll szigorúbb tőkeintézkedéseket is alkalmazni. Az EKB 2023-ban szorosan nyomon követte a nemzeti makroprudenciális politikai alapállásokat, és nem látta ennek szükségét, minthogy több ország már bevezetett új makroprudenciális intézkedéseket vagy szigorította a meglévőket, hogy erősítse bankrendszerének ellenálló képességét a felhalmozódott sebezhetőségekkel és a lefelé irányuló kockázatokkal szemben.
A pénzügyi rendszer rezilienciájának megőrzése és a célzott makroprudenciális intézkedések előmozdítása
A bankok rezilienciájának megőrzése érdekében makroprudenciális buffereket kell fenntartani arra az esetre, ha romlanának a feltételek a bankszektorban
2023-ban a pénzügyi stabilitással kapcsolatos aggályok a magasabb kamatok és a növekedés lefelé irányuló kockázatainak vonzataira terelődtek. Makroprudenciális szempontból a szigorúbb pénzügyi feltételek folyamatos hanyatlást idéztek elő a pénzügyi ciklusban, de rendszerszintű kockázatok nem váltak valóra. A bankok tőkepozíciója erős maradt, bár a tőketöbblet mértéke bankonként és országonként eltérő volt, a hitelszűke pedig nem kapcsolódott a bankok tőkekövetelményeihez. Előre tekintve, a magasabb adósságszolgálati kiadások és a romló makrogazdasági környezet problémát jelenthetnek a nem pénzügyi szektorok adósságszolgálati képessége szempontjából, és fokozatosan ronthatják a bankok eszközeinek minőségét. Ez a kisebb hitelezési volumenekkel és az emelkedő finanszírozási költségekkel párosulva hátrányosan befolyásolhatja a bankok jövedelmezőségét és ellenálló képességét.
A világjárvány során szerzett tapasztalatok arra utalnak, hogy erősíteni kell a felszabadítható makroprudenciális pufferek szerepét
Az ERKT folytatta a rendszerkockázatok potenciális forrásainak elemzését, és ajánlást tett közzé a kereskedelmi ingatlanokról
2023-ban az EKB elemzési, statisztikai, logisztikai és adminisztratív támogatást nyújtott az Európai Rendszerkockázati Testület (ERKT) titkárságának. Nevezetesen az EKB társelnöke volt az ERKT eszközökkel foglalkozó munkacsoportjának (IWG), elemzéssel foglalkozó munkacsoportjának (AWG), stresszteszttel foglalkozó munkacsoportjának, valamint az éghajlati kockázati monitoringgal foglalkozó EKB/ERKT projektcsapatnak. Társelnöke volt az AWG makroprudenciális elemzéssel foglalkozó csoportja (MPAG) és az IWG makroprudenciális politikai csoportja (MPPG) alatt felállított és a magasabb inflációnak és az emelkedő kamatoknak a pénzügyi stabilitásra gyakorolt hatásával foglalkozó agilis csoportoknak, valamint az AWG/MPAG rendszerszintű likviditással foglalkozó agilis csoportjának is.
Az EKB az ERKT alábbiakkal kapcsolatos munkáját is támogatta: i. a kiberreziliencia makroprudenciális eszközei;[39] ii. a kriptoeszközök és a decentralizált pénzügy rendszerszintű vonzatai és a velük kapcsolatos szakpolitikai lehetőségek;[40] iii. a nem banki pénzügyi közvetítéssel kapcsolatos sérülékeny pontok nyomon követése;[41] iv. szakpolitikai lehetőségek a vállalati adósság és az ingatlanbefektetési alapok kockázatainak kezelésére;[42] v. sebezhetőségek a kereskedelmiingatlan-szektorban, amelyekről az ERKT ajánlást tett közzé;[43] valamint vi. az éghajlati kockázatok kezelésének makroprudenciális keretrendszerei.[44] További információ az ERKT honlapján és Éves jelentéseiben olvasható.
3.3 Az egyes bankok pénzügyi helyzetének szilárdságát biztosító mikroprudenciális tevékenységek
Az elmúlt években elért eredményeknek és a folyamatos felügyeleti szerepvállalásnak köszönhetően a bankok megőrizték rezilienciájukat
A SREP eredményei és annak ellenére, hogy az európai bankok jövedelmezősége rekordot döntött 2023-ban, az EKB szerint nem lehet nyugodtan hátradőlni. Irányadó kamatlábainak egyre fokozódó átgyűrűzése a banki betétek kamataira és a banki finanszírozás költségeinek szélesebb körű emelkedése, valamint az eszközminőség romlása az ingatlanszektorban és más kamatérzékeny szektorokban kockára teheti a jelentős nyereségek fenntarthatóságát. Az EKB felügyeleti munkájának fókuszában továbbra is a kockázatok kezelésének, irányításának és belső kontrolljának tartósan gyenge pontjai, valamint az újonnan megjelenő kockázatok állnak.
2023-ban még inkább kockázatalapúvá és eredményesebbé vált az EKB bankfelügyelete. Belső munkája és a szakértői csoportok ajánlásai alapján az EKB új kockázattűrési keretrendszert vezetett be, amely lehetővé teszi a felügyeleti szakértők számára, hogy tevékenységeiket az általuk felügyelt bank egyéni helyzetéhez igazítsák és annak megfelelően priorizálják, és ne általános, egyenmegközelítést alkalmazzanak. Ugyanezen megfontolásból a SREP esetében egy új többéves értékelési keretrendszert is bevezetett, hogy a felügyeleti szakértők jobban be tudják állítani elemzéseik intenzitását és gyakoriságát. Megfelelőbben időzített és hatásosabb eszkalációs eljárások kialakításának is nekilátott a felügyeleti eszközök teljes körére, így például a kényszerítő bírságokra építve többek között az éghajlattal összefüggő és a környezeti kockázatok területén.[45]
2023. decemberben az EKB közzétette a 2024–2026-os időszakra szóló felügyeleti prioritásait, amelyek középpontjában az alábbiak állnak: i. a közvetlen makroszintű pénzügyi és geopolitikai sokkokkal szembeni alkalmazkodóképesség megerősítése, ii. a szervezetirányításban és az éghajlati és környezeti kockázatok kezelésében fennálló hiányosságok hatékonyabb és gyorsabb pótlása, valamint iii. a digitális átalakulás továbbvitelének támogatása és a működési rugalmasság számára teherbíró keretek kiépítése.
Az átláthatóság növelésére irányuló állandó erőfeszítései részeként az EKB 2023-ban közzétette i. a 2. pillér szerinti követelmény kockázatonkénti megállapítására általa alkalmazott négylépcsős módszert, ii. a hitelkockázatra a SREP keretében alkalmazott módszertant és a piaci kockázatra a SREP keretében alkalmazott módszertant, amelyeket a 2024-es ciklusban fognak alkalmazni, valamint iii. a befolyásoló részesedésre vonatkozó eljárásokról szóló útmutatót; 2024 januárjában kiadta továbbá a legutóbb 2018-ban közzétett felügyeleti kézikönyv frissített változatát.
2023. áprilisban az EKB az Egységes Szanálási Testülettel együtt üdvözölte az európai válságkezelési és betétbiztosítási keretrendszer Európai Bizottság által javasolt jogalkotási módosításait.
2023. októberben az előírt intézményi kiválasztási eljárással összhangban Claudia Buchot nevezték ki az EKB Felügyeleti Testülete új elnökének.
Részletesebb információk találhatók az EKB bankfelügyeleti honlapján, valamint az EKB felügyeleti tevékenységekről szóló 2023. évi jelentésében.
2023-ban további előrelépés történt a pénzügyi szektor keretszabályozásának javítása terén. A főbb eredmények az alábbiak voltak: i. megállapodás a Bázel III szerinti reform utolsó elemeinek EU általi végrehajtásáról, ii. az éghajlati kockázatok kezelésére irányuló kezdeményezések, valamint iii. javaslat az EU válságkezelési és betétbiztosítási keretrendszerének megerősítésére. Fontos előrelépés történt a kriptoeszközök szabályozásában és a piaci infrastruktúra szabályozásának javításában, például a központi elszámolás tekintetében.
A bankszabályozási munka a Bázel III végrehajtására, az EU fenntartható finanszírozási menetrendjére és a válságkezelésre összpontosított
A bankunió kiteljesítéséről folyó vitában az EU válságkezelési és betétbiztosítási keretrendszerének javítására esett a hangsúly. 2023. április 18-án az Európai Bizottság közzétette a bankválságok uniós kezelésének megerősítésére, és mindenekelőtt a kis- és közepes méretű bankok csődjének kezelésére a hatóságok rendelkezésére álló lehetőségek bővítésére irányuló jogalkotási javaslatát. Az EKB véleményben[51] üdvözölte a jogalkotási csomagot, és kiemelte, hogy megfelelőbb eszközökre és finanszírozási lehetőségekre van szükség a válságkezeléshez. A javasolt jogalkotási csomagon túl az EKB további lépésekre szólított fel a bankunió kiteljesítéséhez. Ehhez elsősorban egy európai betétbiztosítási rendszert kell létrehozni és fel kell állítani a szanálás alatti likviditás európai keretét.
Fontos előrelépés a kriptoeszközök szabályozásában és a pénzmosás elleni küzdelem keretének javításában
Az EKB továbbra is aktívan segítette az Európai Bizottság által a pénzmosás és a terrorizmusfinanszírozás elleni küzdelemre, többek között a pénzmosás elleni küzdelem uniós hatóságának létrehozására vonatkozóan javasolt jogalkotási csomag véglegesítését. Ahogy azt véleményei[53] ismertetik, az EKB támogatta a pénzmosás és a terrorizmusfinanszírozás elleni küzdelem felügyeletei és az európai bankfelügyelet közötti szoros együttműködést és információcserét, általában véve pedig egy hatékony uniós rendszer létrehozását az uniós pénzügyi rendszer pénzmosás és terrorizmusfinanszírozás céljára való felhasználásának megelőzésére.
A tőkepiaci unió megvalósításának támogatása és a nem banki pénzügyi szektor keretszabályozásának megerősítése
További lépések a tőkepiaci unió megvalósulása és a nem banki pénzügyi közvetítői szektor szabályozása felé
Az EKB emellett továbbra is hangsúlyozta, hogy makroprudenciális szempontból fontos kezelni a nem banki pénzügyi közvetítői szektor strukturális sérülékeny pontjait és javítani a vonatkozó szakpolitikai keretrendszert. A nem banki pénzügyi közvetítői szektorban nemrég bekövetkezett stresszepizódok áttekintését követően Pénzügyi stabilitási jelentésében és Makroprudenciális Hírlevelében az EKB a szektor likviditási felkészültségének és tőkeáttételének szakpolitikai vonzataival foglalkozott.[56] Az EKB részt vett az FSB által a nem banki pénzügyi közvetítői szektor tőkeáttételének pénzügyi stabilitási következményeiről végzett értékelésben is, és aktívan segítette a nem banki pénzügyi közvetítői szektor rezilienciájának erősítése érdekében folyó szakpolitikai munkát.[57] A nyíltvégű befektetési alapokat illetően az EKB részt vett az FSB szakpolitikai ajánlásainak az ilyen alapoknál fellépő strukturális likviditáshiány kezelése céljából történő átdolgozásában.[58]
Az eurorendszer központi szerepet játszik a piaci infrastruktúrák és a pénzforgalom fejlesztésében, működtetésében és felügyeletében. Az eurorendszer 2023-ban sikeresen megújította a nagy értékű fizetési műveletek rendszerét, és tovább folytatta a TARGET-szolgáltatások fejlesztését. Az európai pénzforgalmi és értékpapírpiacok integrációjának és innovációjának fokozása érdekében aktualizálta a lakossági fizetési tranzakciókkal kapcsolatos stratégiáját, és megkezdte az új technológiák a nagy értékű pénzügyi műveletek elszámolására gyakorolt potenciális hatásának elemzését. Az eurorendszer az esetlegesen bevezetendő digitális euro feltárásával kapcsolatos munka vizsgálati fázisából az előkészítési szakaszba lépett.
A T2 rendszert kb. 1000 bank használja euróműveletek kezdeményezésére önállóan vagy ügyfelei megbízásából. A fiókokat és leánybankokat is figyelembe véve világszerte több mint 40 000 bank érhető el a T2-n keresztül. 2023-ban a T2 és elődje, a TARGET2 naponta átlagosan 409 444 db fizetési tranzakciót dolgozott fel, amelyek átlagos napi értéke 2,2 billió euro volt. Ez a TARGET2 segítségével végrehajtott 2022. évi pénzforgalomhoz képest a napi fizetési forgalom 2,9%-os növekedését jelentette.
2023. január 1-jétől – Horvátország euroövezethez való csatlakozását követően – a horvát pénzügyi közösség is áttért a nemzeti RTGS-rendszerről a TARGET2/T2 rendszerre. A horvát piac TARGET-szolgáltatásokba való integrációjának következő lépésére júniusban került sor a TARGET azonnali fizetéselszámolási (TIPS) szolgáltatásra való áttéréssel, majd a horvát központi értéktár (CSD) szeptemberben csatlakozott a TARGET2-Securities (T2S) szolgáltatáshoz.
A TIPS továbbra is fontos szerepet játszott az euróban történő azonnali fizetési rendszer fejlesztésében; 2023-ban újabb bankok és nemzeti közösségek csatlakoztak a rendszerhez. A TIPS taglétszámának növekedése a tranzakciós forgalom több mint 127%-os növekedését eredményezte 2022-hez képest. A csúcsot 2023 decemberében érte el a forgalom, amikor az elszámolt azonnali fizetések értéke 28 millió EUR volt (a 2022. decemberi 18,7 millióhoz képest). Sikeresen zárult a Sveriges Riksbank és a svéd korona a TIPS azonnali fizetési rendszeréhez történő 2024. évi csatlakozásának tesztelése is. Az eurorendszer és a Danmarks Nationalbank között a dán korona a TIPS-hez (és a T2-höz) való 2025. évi csatlakoztatását célzó együttműködés problémamentesen folytatódott.
Az eurorendszer 2023 júliusában tette közzé a TIPS új árképzési struktúráját, amely 2024. január 1-jén lépett hatályba. Ez a szolgáltatás költségmegtérülési alapon, nyereség nélküli működését biztosítja. A TIPS árképzési struktúrája azt a célt szolgálja, hogy támogassa az azonnali fizetések európai térnyerését, ami várhatóan szintén felgyorsul, tekintettel az Európai Bizottság által előterjesztett jogalkotási javaslatra, amelynek értelmében az euróban történő azonnali fizetési tranzakciókat az uniós tagállamokban és az Európai Gazdasági Térség országaiban bankszámlával rendelkező valamennyi polgár és vállalkozás számára elérhetővé kell tenni.
A három elszámolási szolgáltatás (a T2, a T2S és a TIPS) mellett az eurorendszer ECMS néven új TARGET szolgáltatási komponens fejlesztésén is dolgozik, amely az eurorendszer hitelműveleteiben fedezetként használt eszközök kezelésének egységes rendszereként működik majd minden euroövezeti joghatóságot illetően. Az ECMS indítását 2024 áprilisáról 2024 novemberére halasztották, hogy a felhasználóknak több idő álljon a rendelkezésükre az ECMS funkcióinak stabil környezetben történő tesztelésére.
Az EKB elindította a digitális euro projekt előkészítési szakaszát
A digitális euro projekt kétéves vizsgálati szakasza 2023 októberében zárult le. A vizsgálati szakasz során végzett munka összegzése képezte az alapját az EKB Kormányzótanácsa előkészítési szakasz elindításáról szóló határozatának. Ennek az új szakasznak a megkezdése még nem jelenti azt, hogy határozat született volna a digitális euro kibocsátásáról. Ezt a döntést a Kormányzótanács kizárólag a digitális euróra vonatkozó jogszabályi keret uniós szinten történő elfogadását követően veheti fontolóra.
A 2023. november 1-jén kezdődött előkészítő szakasz két évig tartó első üteme megteremti a digitális euro lehetséges kibocsátásának alapjait. Ez alatt az idő alatt a digitális euro szabálykönyvének véglegesítésére, valamint a digitális euro platformját és infrastruktúráját potenciálisan kialakítani képes szolgáltatók kiválasztására helyezik a fő hangsúlyt. Az eurorendszer további teszteket és kísérleteket is végez, és folytatja a konzultációt valamennyi érdekelt féllel – a nyilvánosságot is beleértve – annak érdekében, hogy a digitális euro a legszigorúbb minőségi, biztonsági, adatvédelmi és használhatósági követelményeknek is megfeleljen.
A lehetséges további lépésekről a Kormányzótanács dönt majd az előkészítési szakasz első ütemének eredményei és a jogalkotási folyamat fejleményei alapján.
Az eurorendszer 2023 novemberében tette közzé a lakossági fizetési tranzakciókkal kapcsolatos stratégiájának módosított változatát, hiszen az elindítása óta eltelt négy év alatt jelentős változások történtek a pénzforgalom területén. A Big Tech egyre aktívabb a pénzforgalmi szolgáltatások területén, ami negatív hatással lehet Európa pénzforgalommal kapcsolatos stratégiai autonómiájára. Oroszország Ukrajna elleni háborúja továbbá felhívta a figyelmet az európai kritikus infrastruktúrákat, köztük a pénzforgalmi szolgáltatásokat érintő (kiber)kockázatok jelentőségére. A digitális euro projekttel kapcsolatban is jelentős előrelépések történtek.
Előrelépés történt a pénzügyi integráció terén, a kereskedés utáni feldolgozást illetően
Az EU értékpapírpiacainak kereskedés utáni integrációja előtt továbbra is fennálló akadályok meghatározása érdekében az AMI-SeCo 2023 novemberében felmérést indított saját tagjai, illetve a nemzeti érdekképviseleti csoportok tagjai körében. Az AMI-SeCo az Európai Bizottságot és az Európai Tanácsot is tájékoztatta a forrásadóval kapcsolatos, határokon átnyúló eljárások hatékonyabbá tételére irányuló bizottsági javaslat kereskedés utáni vonatkozásairól, továbbá kifejezte véleményét az Európai Értékpapírpiaci Hatóság (ESMA) felé a szabványos T+2 értékpapír-elszámolási ciklus lehetséges lerövidítését illetően.
Az eurorendszer továbbá megkezdte az új technológiák – többek között a megosztott főkönyvi technológia (DLT) – nagy értékű pénzügyi műveletek elszámolására gyakorolt potenciális hatásának elemzését (lásd a 4. keretes írást).
Az euroövezeten belüli pénzügyi piaci infrastruktúrák (FMI-k) és pénzforgalom biztonságos és hatékony működése az eurorendszer felügyeleti jogkörén belül továbbra is prioritást élvez. Az eurót kibocsátó központi bankként az eurorendszer részt vesz továbbá az euroövezeten kívüli, euróban denominált tevékenységet folytató jelentősebb pénzpiaci infrastruktúrákkal kötött együttműködési megállapodásokban.
Az eurorendszer TARGET-szolgáltatásainak felügyeletét (lásd a 4.1. szakaszt) illetően a fontosabb prioritások közé tartozott a T2-T2S konszolidációs projekt figyelemmel kísérése annak 2023. márciusi indulását megelőzően, valamint az új piacok bevezetése. A fentieken túl 2023 októberében kezdetét vette a T2/TIPS átfogó értékelése a rendszerszempontból jelentős fizetési rendszerekre vonatkozó felvigyázási követelményekről szóló rendelet (SIPS), illetve a T2S átfogó értékelése a CPMI-IOSCO alapelvek alapján.
Az eurorendszer más rendszerszempontból jelentős fizetési rendszerek – többek között az EURO1, a STEP2-T és a MasterCard Clearing Management System (MCMS) – felügyeletét is ellátja. 2023-ban az MCMS a SIPS-rendelet alapján végzett első átfogó értékelésének véglegesítése, az EURO1 a STEP2-T SIPS-rendelet alapján történő új, átfogó értékelésének elindítása, az MCMS a pénzpiaci infrastruktúrák kiberrezilienciájával kapcsolatos felügyeleti elvárásoknak (CROE) való megfelelésének értékelése, valamint az EURO1 az ISO 20022 szabványra való áttérésének ellenőrzése voltak a legfontosabb feladatok.
A fizetési eszközök, fizetési modellek és fizetési rendszerek területén az eurorendszer 2023-ban jelentős mérföldkőhöz érkezett az elektronikus fizetési eszközök, rendszerek és megállapodások felügyeletére vonatkozó, az eurorendszeren belüli keretrendszer (PISA-keretrendszer) alapján felvigyázandó vagy felügyelendő fizetési módozatok meghatározásában. A PISA-keretrendszer keretében felvigyázandó új szervezetek felvétele mellett az eurorendszer befejezte az összeurópai rendszerek első csoportjának átfogó értékelését, valamint folytatta a kártyacsalások nyomon követésével kapcsolatos tevékenységét.
Az eurót kibocsátó központi bankként az eurorendszer továbbra is részt vett az együttműködésen alapuló felvigyázási és válságkezelési megállapodásokban jelentős euróban denominált tevékenységekkel bíró pénzpiaci infrastuktúrák számára. A központi szerződő felek tekintetében az eurorendszer részt vett az uniós és harmadik országbeli központi szerződő felek a kockázatkezeléssel kapcsolatos módosításainak, a szolgáltatások bővítésére vonatkozó javaslatok, a helyreállítási tervek és a szanálási tervek értékelésében. Az értékpapír-elszámolás tekintetében az eurorendszer továbbra is hozzájárult a központi értéktáraknak a központi értéktárakról szóló rendelet szerinti rendszeres értékeléséhez, valamint a 2022/858/EU rendelet (a megosztott főkönyvi technológián alapuló piaci infrastruktúrák piaci rendszeréről szóló rendelet) szerinti megosztott főkönyvi technológián alapuló piaci infrastruktúrákat működtető szervezetek jövőbeni engedélyezésének előkészítéséhez.
A kiberreziliencia területén lezárult az eurorendszer a pénzpiaci infrastruktúrákra vonatkozó kiberreziliencia-stratégiájának felülvizsgálata; a fejlesztésekkel és módosításokkal kapcsolatos részletes információkat 2024 elején jelentik be. A KBER elvégezte továbbá az EU-ban működő több mint 80 FMI-re kiterjedő időszakos kiberreziliencia-felmérést, és további ellenőrzéseket kezdeményezett az érintett felvigyázóknál és felügyelt szervezeteknél.
Az EKB támogatta a felvigyázással kapcsolatos további (többek között a központi szerződő felek fedezetkezelési gyakorlatával, a résztvevők nemteljesítésétől független pénzügyi kockázatokra vonatkozó FMI-garanciákkal, illetve a stabil kriptopénzek konstrukcióival kapcsolatos) globális munkafolyamatokat, valamint a központi szerződő felek az Unió egészére kiterjedő felügyeleti stressztesztjét, amelyet az ESMA koordinál. Az EKB továbbá közzétett egy áttekintést az EU központi szerződő feleinek alapbiztosítéki modelljeiről, folyamatosan figyelemmel kísérte a megnövekedett piaci volatilitás a központi szerződő felekre és azok tagjaira gyakorolt hatását, és a Deutsche Bundesbankkal és a Federal Reserve Bank of Chicagóval közösen megszervezte a központi szerződő felek kockázatkezeléséről szóló 2023. évi közös konferenciát az ágazat, a szabályozó szervek és a tudományos élet közötti párbeszéd elősegítése érdekében.
Az eurorendszer rendszeresen közreműködik az FMI-kre és a pénzforgalomra vonatkozó új uniós szabályozások kidolgozásában. 2023-ban többek között részt vett az EKB az európai piaci infrastruktúrákról szóló rendelet felülvizsgálatára vonatkozó szakvéleményének kidolgozásában. Az EKB aktívan hozzájárult továbbá a digitális működési rezilienciáról szóló jogi aktus másodlagos jogszabályainak előkészítéséhez, különösen a fenyegetettségi szempontú behatolási tesztelés területén, amelyet a fenyegetettségi információkon alapuló etikus hackertevékenységek európai keretrendszerével (TIBER-EU) összhangban dolgoztak ki.
Az eurorendszer elemzi az új technológiák – többek között a megosztott főkönyvi technológia (DLT) – a nagy értékű pénzügyi műveletek elszámolására gyakorolt potenciális hatásait. Ez a munka része az eurorendszer azon törekvésének, hogy a központi bankok lépést tartsanak a digitális innovációval a fizetések és az értékpapír-elszámolás terén, és maguk is hozzájáruljanak a digitális innovációhoz.
A pénzügyi ágazat részéről növekvő érdeklődés mutatkozik a DLT lehetséges alkalmazásai iránt, beleértve a jelenleg központi banki pénzben elszámolt tranzakciókat is. Ha az ágazat jelentős mértékben alkalmazza a DLT-t, előfordulhat, hogy a jegybankoknak intézkedniük kell, hogy biztosítsák a fizetési rendszerek zavartalan működését és a központi banki forrásoknak az európai pénzügyi rendszer stabilitását, integrációját és hatékonyságát támogató monetáris horgonyként betöltött szerepét.
Az eurorendszer négy olyan koncepcionális megoldást azonosított, amelyek lehetővé tehetik a nagy értékű műveletek központi banki pénzforgalmi elszámolását, ahol például az ügylet értékpapírokkal kapcsolatos részét DLT-alapú infrastruktúra segítségével számolják el (A. ábra).
Koncepcionális megoldások a DLT-platformokon regisztrált nagy értékű műveletek központi banki pénzforgalmi elszámolásához
Forrás: See Neuhaus, H. és Plooij, M., „Central bank money settlement of wholesale transactions in the face of technological innovation” (A nagy értékű műveletek központi banki pénzforgalmi elszámolása a technológiai innováció közepette), Gazdasági jelentés, 8. szám, EKB, 2023.Megjegyzés: A kék vonalak, a pontok és az ikonok a központi banki forrásokat (CeBM) jelölik. A lila vonalak, pontok és ikonok az értékpapírokat jelölik.
Az eurorendszer feltáró munkájának támogatására hozták létre a DLT-re szakosodott, kifejezetten erre a célra létrehozott piaci kapcsolattartó csoportot. A csoport szakértői támogatást nyújt, és folyamatosan tájékoztatja az eurorendszert a DLT és más új technológiák a nagy értékű műveletek pénzügyi piacain történő felhasználása terén elért eredményekről.
5 Piaci operatív tevékenységek és egyéb intézményeknek nyújtott pénzügyi szolgáltatások
Az eurorendszer 2023 augusztusában új keretet hagyott jóvá az euroövezeten kívüli központi bankok számára nyújtott eurolikviditási hitelkeretekre vonatkozóan, és számos, az euroövezeten kívüli központi bankokkal kötött likviditási hitelkeretet tartott fenn, ezáltal biztosítva a piaci alapú finanszírozás fedezetét. Az EKB továbbra is rendszeresen kínált dollárban végzett műveleteket az euroövezeti ügyfelek részére. Az EKB nem avatkozott be a devizapiacon. Az EKB továbbra is felelős az Európai Unió nevében folytatott különböző pénzügyi műveletek adminisztratív lebonyolításáért, és koordináló szerepet játszott az eurorendszer tartalékkezelési szolgáltatásainak keretrendszerével kapcsolatban.
Az eurorendszer swap- és repókeretei monetáris politikai eszközökként szolgálnak. Segítenek megakadályozni, hogy a nemzetközi finanszírozási piacokon jelentkező feszültségek akadályozzák az euroövezeti monetáris politikai transzmisszió hatékonyságát. Az 5.1. táblázat a 2023. december 31-én érvényben lévő likviditási kereteket mutatja.
2023-ban az EKB továbbra is heti rendszerességgel, hétnapos futamidővel biztosít USA-dollár likviditást, összehangolva ezt a tevékenységet a Federal Reserve Systemmel, a Bank of Canadával, a Bank of Englanddel, a Bank of Japannel és a Swiss National Bankkel (swapkeret-hálózat). 2023. március 20. és április 30. között a hétnapos futamidejű dollárhitelezési műveletek gyakoriságát a swapkeret-hálózat központi bankjaival összehangoltan napi gyakoriságúra növelték. A gyakoriság növelésének célja a hatékonyság fokozása és a művelet védőháló szerepének megerősítése volt egy olyan időszakban, amikor fokozott nyomás nehezedett az USA-dollárban történő finanszírozás feltételeire. Az euroövezeti partnerek az év során korlátozott mértékben vettek fel hitelt.
Forrás: EKB.Megjegyzés: Az eurorendszer által fenntartott központi banki likviditási hitelkeretek listája (2023. december 31-én). A táblázat nem tartalmazza az euroövezeten kívüli központi bankokkal az eurorendszer központi bankok számára nyújtott repóügyletek keretében létrehozott repóhitel-kereteket (EUREP), amelyek esetében az EKB a szerződő partnerek nevét nem közölte. Az EKB 2024. január 16-tól az összes likviditási hitelkeretről információt nyújt az új keretrendszerben.
Az EKB 2023-ban nem avatkozott be a devizapiacon. Az euro bevezetése óta az EKB kétszer: 2000-ben és 2011-ben avatkozott be a devizapiacon. A devizapiaci intervenciókra vonatkozó adatokat egy negyedév késéssel negyedévente közlik az EKB honlapján és a statisztikai adatok tárházában. A negyedéves táblázatokban közzétett információkat az 5.2. táblázatban is összefoglaltuk. Amennyiben a vonatkozó negyedévben nem került sor devizapiaci intervencióra, ez a táblázatban kifejezetten megjelenik.
A beszámolási keret kiterjed az EKB által egyoldalúan és más nemzetközi hatóságokkal összehangoltan végzett devizapiaci intervenciós műveletekre, továbbá az árfolyam-mechanizmussal (ERM-II) kapcsolatos „sávszéli” intervenciókra.
2023. december 31-én az MTFA-eszköz keretében fennálló teljes nominális állomány 200 millió EUR, az EFSM keretében fennálló állomány 42,8 milliárd EUR, a SURE keretében fennálló állomány 98,4 milliárd EUR, a Görögországnak nyújtott hitelkeret-megállapodás keretében fennálló állomány pedig 39,54 milliárd EUR volt. Végezetül: 2023-ban az EKB feldolgozta a tagállamok részére, illetve a tagállamok által biztosított NGEU-kölcsönökkel és támogatásokkal, valamint az Ukrajnának nyújtott MFA+ hitelekkel kapcsolatos kifizetéseket és kamatfizetéseket.
Az eurorendszer számos nemzeti központi bankja nyújtott szolgáltatásokat az ERMS keretein belül
2023-ban továbbra is a pénzügyi szolgáltatások átfogó körét kínálták az eurorendszer 2005-ben létrehozott tartalékkezelési szolgáltatásainak (ERMS) keretein belül az ügyfelek euróban denominált tartalékeszközeinek kezelésére. Az eurorendszer számos nemzeti központi bankja nyújt e kereten belül – harmonizált feltételek mellett és a piaci normáknak megfelelően – pénzügyi szolgáltatásokat az euroövezeten kívüli központi bankoknak, monetáris hatóságoknak és állami szerveknek, valamint nemzetközi szervezeteknek. Az EKB általános koordináló szerepet tölt be, figyelemmel követi a szolgáltatások zökkenőmentes működését, elősegíti a keretrendszer javítását szolgáló változásokat, és ezzel kapcsolatban beszámolókat készít az EKB döntéshozó szervei számára.
Az ERMS-be bejelentett ügyfélszámlák száma 2023 végén 273 volt, szemben a 2022 végi 270 ügyfélszámlával. Az ERMS keretein belül kezelt teljes aggregált (készpénzvagyont és értékpapír-állományt tartalmazó) állomány 2022-höz képest 2023-ban mintegy 20%-kal csökkent.
6 A készpénz továbbra is az európai polgárok leggyakrabban használt fizetőeszköze, és a hamisítás mértéke is csekély
Az eurobankjegyek forgalmát befolyásolta az EKB irányadó kamatlábainak emelkedése, mivel az értékőrzőként tartott készpénzállomány csökkent. Az európai polgárok egyértelmű többsége fontosnak tartja a készpénzes fizetés lehetőségét. Ennek megfelelően az EKB célja, hogy az euroövezeten belül biztosítsa a készpénzhez való hatékony hozzáférést és a készpénz elfogadását.
Az eurorendszer elkötelezett továbbá amellett, hogy a készpénzt mint a lehető legfenntarthatóbb és legkörnyezetbarátabb eszközt őrizze meg, ennek megfelelően felmérte a fizetőeszközként használt bankjegyek környezeti lábnyomát. Az új eurobankjegy-sorozat kifejlesztésének előkészületei lehetőséget nyújtanak arra, hogy az eurobankjegyek jobban megismerhetővé váljanak valamennyi európai polgár számára. A tervezési folyamat során ezért mindvégig fenntartották a nyilvános konzultációt.
6.1 Az eurobankjegyek forgalomba hozatala és a készpénzhez való hozzáférés, illetve a készpénz elfogadásának biztosítása
A kamatlábak emelkedése befolyással volt az eurobankjegyek forgalmára
2023 végén az eurobankjegyek forgalma elérte a 29,8 milliárd darabot, illetve az 1,57 billió eurós összértéket. Az EKB irányadó kamatlábainak 2022 júliusa óta tartó emelése visszafogja a készpénz értékőrzőként való tartását, mivel a bankjegyek nem kamatoznak. Ennek megfelelően a 2023-as évet igen alacsony, 1,2%-os, illetve -0,3%-os éves növekedési ütem jellemezte a bankjegyek számát és értékét tekintve.
A forgalomban lévő eurobankjegyek minősége és a bankjegyekbe bizalom fenntartása érdekében az eurorendszer nemzeti központi bankjai 25,3 milliárd db eurobankjegyet dolgoztak fel, és 3,3 milliárd db elhasználódott bankjegyet cseréltek újonnan nyomtatott bankjegyekre.
A forgalomban lévő euróérmék értéke évi 3,2%-kal nőtt, és 2023 végére elérte a 33,5 milliárd eurót, ami 148,2 milliárd db euróérmének felel meg.
A termék környezeti lábnyoma a bankjegyek teljes életciklusát figyelembe veszi a nyersanyagoktól a gyártáson át a bankjegyek forgalmazásig és megsemmisítéséig.
Az EKB – annak érdekében, hogy a készpénz minél fenntarthatóbb és környezetbarátabb eszközként működjön – elvégezte az eurobankjegyek környezeti lábnyomának vizsgálatát, hogy felmérje, mekkora környezeti lábnyommal jár, ha valaki egy éven keresztül eurobankjegyeket használ fizetőeszközként.
Az eredményekből kiderült, hogy egy személy éves eurobankjegy-használatának lábnyoma nyolc kilométer autóval megtett útnak felel meg, és a fogyasztási tevékenységgel kapcsolatos teljes éves környezeti hatásnak mindössze 0,01%-át teszi ki.
A környezeti lábnyomról szóló tanulmány az eddig elért eredményeket is vizsgálta
A bankjegyeket a forgalomba hozatalt követően ismételten felhasználják. A forgalmazási szakasz – az energiafogyasztást és a szállítást is beleértve – járul hozzá leginkább a környezeti lábnyom kialakulásához. A fenntartható gyapot használata a bankjegypapírban közel 50%-kal csökkentette az eurobankjegyek környezeti hatását. Az eurobankjegyekkel való fizetés összlábnyoma 3,6%-kal csökkent a nem fenntartható forrásból származó hagyományos gyapot használatához képest. A biogyapotra való áttérés révén további csökkenés várható. Kiterjedt kutatás és fejlesztés folyik a bankjegyekkel kapcsolatos alternatív hulladékkezelési módok – például hulladékanyagok újrahasznosítása és újrafelhasználása – meghatározására.
2023-ban rendkívül alacsonyabb volt a hamisítványok aránya a forgalomban lévő összes bankjegyhez képest
A forgalomban lévő 1 millió valódi bankjegyre vetített, évente felderített hamisítványok száma
Az EKB új eurobankjegy-sorozat kidolgozására készül annak érdekében, hogy a bankjegyek továbbra is nehezen legyenek hamisíthatók, és a gyártásuk a lehető legkörnyezetbarátabb módon történjen. A folyamat az eurorendszer a készpénz iránti elkötelezettségét tükrözi, és lehetőséget kínál arra, hogy az európai polgárok jobban megismerhessék az eurobankjegyeket.
Annak érdekében, hogy a bankjegyek képe tükrözze az európaiak véleményét, a tervezési folyamat során folyamatos nyilvános konzultációt folytatnak.
Egy multidiszciplináris tanácsadó csoport – amelynek tagjai az euroövezet valamennyi országából érkeztek – a nyilvánosságtól kapott információk alapján tett javaslatot a témák szűkített listájára. A Kormányzótanács ezt követően hét témát választott ki, és felkérte a nyilvánosságot, hogy véleményezze azokat. A 2023 nyarán lefolytatott két nyilvános felmérés eredménye alapján a Kormányzótanács az „Európai kultúra” és a „Folyók és madarak” témaköröket választotta a jövőbeni eurobankjegyek két lehetséges témájaként.
A végleges mintákat és az új bankjegyek gyártásának és kibocsátásának időpontját illetően várhatóan 2026-ban hozzák meg a döntést.
A Kormányzótanács úgy döntött továbbá, hogy 2024 végéig tanácsadó csoportot hoz létre, amely javaslatot tesz a kiválasztott témákhoz tartozó motívumokra. Ezt követően írják ki a pályázatot az új bankjegyek megtervezésére. Az európai polgároknak ismét lehetőségük lesz rá, hogy kifejezzék preferenciáikat a többféle mintával kapcsolatban. Az EKB várhatóan 2026-ban dönt a végleges tervekről és arról, hogy mikor gyártatja le és bocsátja ki az új bankjegyeket. Az új bankjegyek előállításáról szóló döntés megszületését követően több évbe telik, amíg sor kerül az első új bankjegyek kibocsátására.
A nemzeti központi bankok (NKB-k) segítségével az EKB olyan statisztikai adatok széles körét fejleszti, gyűjti, szerkeszti és terjeszti, amelyek szükségesek az EKB monetáris politikájának támogatásához, csakúgy mint a Központi Bankok Európai Rendszere (KBER), illetve az Európai Rendszerkockázati Testület pénzügyi stabilitással kapcsolatos és különböző egyéb feladatainak támogatásához. Ezeket az adatokat felhasználják állami hatóságok, nemzetközi szervezetek, a pénzügyi piacok szereplői, a média és a nagyközönség is, és segítik az EKB-t munkája átláthatóságának növelésében.
Az EKB 2023-ban nagy hangsúlyt fektetett az új euroövezeti statisztikákra – elsősorban a külső statisztikákra vonatkozó részletes jelentésekre, valamint az államadósság hitel-, valuta- és betétkomponensek szerinti bontására. Az EKB döntött továbbá a pénzpiaci statisztikai adatszolgáltatás adatszolgáltatói körének bővítéséről, és a pénzügyi számlákra vonatkozó új statisztikákat tett közzé, amelyek az életbiztosítást és nyugdíjjogosultságokat befektetési kockázat szerinti bontásban tartalmazzák. Az EKB Éghajlatvédelmi cselekvési tervének részeként az éghajlattal kapcsolatos mutatókat is közzétett a honlapján. Az eurorendszer továbbá felmérést indított azzal kapcsolatban, hogy mely témák kerülhetnek be az integrált jelentési keretrendszer hatálya alá.
A külső statisztikákkal kapcsolatos újabb adatok váltak elérhetővé a felhasználók számára
2023 áprilisában az EKB megkezdte a külső statisztikákkal kapcsolatos további adatok közzétételét, összhangban a külső statisztikákról szóló módosított EKB-iránymutatással, a részletesebb, határokon átnyúló statisztikák iránti felhasználói igények kielégítése érdekében. Az új adatsorok külön tartalmazzák a befektetési alapok, biztosítótársaságok és nyugdíjalapok, egyéb pénzügyi intézmények, nem pénzügyi vállalatok adatait, valamint a háztartásokra és a háztartásokat kiszolgáló nonprofit intézményekre vonatkozó együttes adatokat. A statisztikák a közvetlen befektetésekre használt hitelviszonyt megtestesítő instrumentumok típusát is meghatározzák. További adatok állnak rendelkezésre a hitelviszonyt megtestesítő értékpapírokra, a hitelekre és a kereskedelmi hitelekre és előlegekre, valamint a további földrajzi partnerekre vonatkozóan.
Az államadóssággal kapcsolatos adatokat hitel-, deviza- és betétkomponensek szerinti bontásban tették közzé.
Az EKB megkezdte továbbá az EU-tagállamok államadósságának hitel-, deviza- és betétkomponensére vonatkozó új adatközléseket, ami az államháztartás finanszírozásának alaposabb értékelését teszi lehetővé. Míg az államadósság legnagyobb részét jellemzően a hitelviszonyt megtestesítő értékpapírok teszik ki, a hitelek és a betétek is jelentős részt képviselnek; 2022-ben az euroövezet GDP-jének mintegy 16%-át, a teljes államadósságnak pedig 17,5%-át teszik ki. Az adatok a különböző finanszírozási forrásokat hitelezői kategóriák szerinti bontásban mutatják be, beleértve a kereskedelmi bankokat, a multilaterális intézményeket (például a Nemzetközi Valutaalapot) és az uniós intézményeket (például az Európai Beruházási Bankot).
Az EKB úgy döntött, hogy az euro pénzpiaci statisztikák adatszolgáltatói körének bővítéséről határozott
2023 áprilisában az EKB úgy határozott, hogy bővíti a pénzpiaci statisztikai adatszolgáltatás (Money Market Statistical Reporting, MMSR) adatszolgáltatói körét, és a már adatszolgáltató 46 bank mellé 24 új bankot von be az adatszolgáltatók közé. Az új MMSR-bankok 2024. július 1-jén kezdik meg az adatszolgáltatást. Az általuk szolgáltatott adatok azt a célt szolgálják, hogy az EKB által közzétett MMSR-adatok reprezentatívabbá váljanak. Az új adatszolgáltatóktól származó adatokat a későbbiekben bevonják a rövid lejáratú euro-kamatláb (€STR) számításába annak érdekében, hogy az újonnan közölt adatok kiváló minőségűek legyenek. Az adatszolgáltatói kör bővítési a referenciaérték reprezentativitását, robusztusságát és megbízhatóságát segíti elő.
Az EKB új statisztikákat tett közzé a pénzügyi számlákról, amelyek az életbiztosítást és nyugdíjjogosultságokat befektetési kockázat szerinti bontásban tartalmazzák.
A negyedéves pénzügyi elszámolásokra vonatkozó statisztikai adatszolgáltatási követelményekről szóló iránymutatásának módosítását követően az EKB 2023 októberében megkezdte az életbiztosítások, járadékjogosultságok és nyugdíjjogosultságok új bontásának közzétételét a befektetési kockázat megoszlása szerint az összes uniós tagállamra és az euroövezetre vonatkozóan. Ezek a jogosultságok a háztartások pénzügyi eszközeinek jelentős részét képezik, és a pénzügyi elszámolásokon a biztosítótársaságok és a nyugdíjalapok (valamint jóval kisebb mértékben más ágazatok) kötelezettségeiként szerepelnek. Az új adatok megmutatják, hogy a háztartások milyen mértékben viselik a nevükben befektetett díjak és járulékok befektetési kockázatát.
2023 januárjában az EKB közzétette honlapján az első kísérleti és analitikus, éghajlatváltozással kapcsolatos statisztikai mutatókat. Ezeket a mutatókat a KBER nemzeti központi bankjaival szoros együttműködésben állították össze, és azok az EKB szélesebb körű éghajlat-politikai cselekvési tervének részét képezik.
A kísérleti fenntartható finanszírozási mutatók áttekintést adnak az euroövezeti rezidensek fenntarthatósági jellemzőkkel bíró adósságinstrumentum-kibocsátásáról és -állományáról. Információt nyújtanak továbbá a fenntartható projektek és ezen keresztül a klímasemleges gazdaságra történő áttérés finanszírozását célzó bevételekről.
A pénzügyi intézményekre vonatkozó analitikus szén-dioxid-kibocsátási mutatók információt szolgáltatnak a pénzügyi intézmények értékpapír- és hitelportfólióinak szén-dioxid-intenzitásáról, és így segítenek felmérni a szektor szerepét a klímasemleges gazdaságra történő átállás finanszírozásában és megmutatni az ezzel kapcsolatos kockázatokat. A mutatók információt nyújtanak az olyan ügyfelekkel szemben fennálló banki kitettségekről, amelyek nagymértékben függnek a jelentős szén-dioxid-kibocsátással járó üzleti modellektől.
A hitel- és értékpapírportfóliók fizikai kockázataira vonatkozó analitikus mutatók jelzik az éghajlatváltozás okozta természeti veszélyek – például árvizek és erdőtüzek – következtében a hitelek, kötvények és részvények teljesítményére gyakorolt hatásból eredő kockázatokat. A mutatók felhasználhatók a fizikai kockázatok összehasonlítására az egyes országok, ágazatok és veszélyforrások alapján.
Mindhárom adatkészlettel kapcsolatban folytatódott a munka a rendelkezésre álló adatok és részletes bontások minőségének további javítása érdekében, beleértve a földrajzi, ágazati és egyéb adatokat.
Az integrált adatszolgáltatási keretrendszer (IReF) célja, hogy a bankokra vonatkozó, meglévő KBER statisztikai adatszolgáltatási követelményeket a lehető legnagyobb mértékben integrálja egy egységes, szabványosított, az egész euroövezetben alkalmazandó adatszolgáltatási keretrendszerbe.
Az IReF egy első lépés egy szélesebb kezdeményezés felé egy integrált adatszolgáltatási rendszer érdekében az Európai Unió statisztikai, prudenciális és szanálási adataira vonatkozóan, az európai bankágazat, valamint az Európai Parlament és a Tanács kérésének megfelelően. Az Európai Bankhatóság, az EKB, az Egységes Szanálási Testület és az Európai Bizottság informális koordinációs csoport keretében működik együtt az említett integráció elősegítése érdekében. 2023-ban az érintett európai és nemzeti hatóságok, valamint a bankszektor képviselőinek bevonásával megvitatták a banki jelentésekkel foglalkozó vegyes bizottság (JBRC) munkamódszereit. A JBRC várhatóan 2024-ben alakul meg.
A KBER az Integrált banki jelentéstételi szótár (BIRD) alkalmazása révén szorosan együttműködik a bankszektorral az adatszolgáltatás optimalizálása és az átfogó adatszolgáltatási teher csökkentése érdekében. Ez a KBER nemzeti központi bankjainak és kereskedelmi bankjainak részvételével működő önkéntes és együttműködésen alapuló kezdeményezés. Az ingyenesen hozzáférhető BIRD segít a bankoknak az európai jogszabályokban meghatározott adatszolgáltatási előírásoknak megfelelő statisztikai, felügyeleti és szanálási jelentések elkészítésében. A BIRD egy integrált szótár, amely mentes az ismétlődésektől: az adatszolgáltatási kötelezettségek alapjául szolgáló fogalmak mindegyike csak egyszer kerül meghatározásra és leírásra, segítve a bankokat annak eldöntésében, hogy milyen adatokat használjanak fel saját rendszereikből, és hogyan dolgozzák fel ezeket az adatokat.
A BIRD egyik első feladata, hogy segítse a bankokat az IReF-nek – az euroövezet összes országában egységesen alkalmazandó az új adatgyűjtési keretrendszernek – történő megfelelésben. Az adatszolgáltatók a BIRD-öt az IReF-jelentésen kívül egyéb jelentési kötelezettségeik teljesítéséhez is felhasználhatják. A BIRD a bankok adatszolgáltatási terheinek csökkentését és az illetékes hatóságok felé jelentett adatok minőségének javítását szolgálja.
Új kísérleti statisztika, amely a nemzeti számlákkal összhangban negyedéves információkat szolgáltat a háztartások vagyoneloszlásáról az euroövezetben.
A DWA adatokat szolgáltat a nettó vagyonról, az összes eszközről és kötelezettségről, valamint ezek összetevőiről. A háztartások adatait a nettó vagyon felső öt decilise és alsó 50%-a, valamint foglalkoztatási és lakhatási státusz szerinti bontásban közlik. A DWA-adatkészlet tartalmazza a nettó vagyon Gini-együtthatóját, a nettó vagyon középértékére és átlagára, a háztartások alsó 50%-ának, felső 10%-ának és felső 5%-ának a nettó vagyonból való részesedésére, valamint a háztartások nettó vagyonának decilisenkénti adósság- és vagyonarányára vonatkozó adatokat is.
A lakásvagyon változása a nettó vagyoni decilisek és a felső 5% nettó vagyonból való részesedése alapján, euroövezet
A pénzforgalmi statisztikákról szóló módosított EKB-rendelet 2022. január 1-jén lépett hatályba. A korábbi jogi kerethez képest végrehajtott fejlesztések tükrözik mind a pénzforgalomban bekövetkezett fejleményeket, mind az uniós jogszabályok vonatkozó módosításait. Az adatgyűjtés gyakorisága ugyancsak – évesről félévesre, illetve negyedévesre – nőtt. A módosított keretrendszer alapján gyűjtött pénzforgalmi statisztikák első közzétételére 2023. november 9-én került sor az EKB Adatportálon keresztül. Az adatokat 2022 valamennyi negyedévére és 2023 első két negyedévére, valamint 2022 két félévére vonatkozóan tették közzé.
A félévente rendelkezésre bocsátott pénzforgalmi statisztikák mostantól tartalmazzák az olyan innovatív lakossági pénzforgalmi szolgáltatásokra vonatkozó információkat, mint a mobileszközökkel történő fizetés, az érintés nélküli fizetés, az e-kereskedelem és a pénzforgalmi szolgáltatásokról szóló felülvizsgált irányelvben (PSD2) meghatározott új típusú fizetési szolgáltatások. A félévente megjelenő adatközléssel együtt sajtóközleményt is közzétesznek. A kibővített adatgyűjtés részeként az EKB Adatportál adatai többek között az érintés nélküli kártyás fizetések iránti erős keresletet mutatják, amely 2023 első felében az euroövezetben az összes kártyás fizetés 57%-át tette ki (A. ábra).
Az érintés nélküli kártyás fizetések aránya az összes kártyás fizetés százalékában az euroövezetben 2023 első felében
Emellett adatokat gyűjtenek a csalárd fizetési műveletekről, a fizetési műveletek hitelesítési módszereiről és a fizetési rendszerekről. A határokon átnyúló kereskedelem nyomon követése céljából negyedévente gyűjtenek adatokat a kártyaalapú fizetési tranzakciókról országonkénti bontásban, valamint további bontásban kereskedői kategória kódok szerint.
A HFCN 2023 júliusában tette közzé a háztartások pénzügyi és fogyasztási felmérése (HFCS) negyedik (2021-es) hullámának eredményeit. A HFCS a HFCN tagjai, az EKB heterogenitással foglalkozó kutatócsoportja és külső kutatók által végzett számos kutatási projekt számára hasznos forrása a háztartási szintű információknak a háztartások pénzügyeit és fogyasztását illetően. E projektek közé tartozik az inflációs sokkok háztartási mérlegekre gyakorolt elosztási hatásaival,[68] a férfiak és nők vagyonának különbözőségével (a nemek közötti vagyoni különbség), a várakozásokat tartalmazó adatok alapján a jövedelmekkel kapcsolatos bizonytalanság mérésével, a világjárvány háztartások pénzügyeire gyakorolt hatásainak heterogenitásával, valamint az új elosztási vagyonszámlákkal kapcsolatos munka (lásd az 5. keretes írást).
2023-ban az EKB munkatársai 120 tanulmányt publikáltak a tanulmánysorozatban (EKB-füzetek). Ezen túlmenően az EKB Occasional Paper Series (Műhelytanulmányok), Statistics Paper Series (Statisztikai tanulmányok) és Discussion Paper Series (Vitairatok) sorozatában több szakpolitikai vagy módszertani tanulmányt is publikáltak. Az EKB kutatási tevékenységei folyományaként számos publikáció is megjelent neves tudományos folyóiratokban, míg az EKB Kutatási Közlöny című, szélesebb közönséget megcélzó kiadványában 12 cikk jelent meg. A 7. keretes írás részletesebben ismerteti az EKB közelmúltban végzett munkájának eredményeit a szélsőséges eseményeket követő gazdasági dinamikát illetően – ez a téma mind az ár-, mind a pénzügyi stabilitás szempontjából nagy jelentőséggel bír.
7. keretes írás	Gazdasági dinamika szélsőséges események után – a monetáris politika pénzügyi stabilitási kompromisszumainak számszerűsítése magas infláció által jellemzett időszakokban
A közelmúltban végzett kutatások a monetáris politika és a makrogazdasági farokkockázatok („tail risk”) közötti kapcsolat értékelésére és számszerűsítésére szolgáló új eszközök kifejlesztésére és alkalmazására összpontosítottak. A pénzügyi stabilitási feltételek és a pénzügyi szektor mérlegképessége döntő szerepet játszik a makrogazdasági farokkockázatok szempontjából, összhangban az egyre több olyan bizonyítékkal, amelyek szerint a pénzügyi nehézségek a növekedést fenyegető rövid távú lefelé irányuló kockázatok meghatározó előrejelzőjének tekinthetők. A monetáris intervenciók továbbá rövid távon befolyásolhatják a pénzügyi stabilitást a pénzügyi szektorra gyakorolt azonnali hatásuk révén, egyrészt azáltal, hogy válságok idején likviditást biztosítanak a pénzügyi közvetítőknek, másrészt a hirtelen piaci zavarok kockázata révén, a kamatlábak emelkedése és a finanszírozási feltételek szigorodása miatt.[73]
Az elemzés jelentős lefelé irányuló kockázatokat tárt fel a gazdasági növekedést illetően 2022 harmadik negyedévétől. A modell 10%-os valószínűséggel becsüli, hogy az euroövezet reál-GDP-je a következő évben több mint 3%-kal csökken. A pénzügyi stabilitást fenyegető kockázatok szintén lefelé irányultak, a pénzügyi rendszerben a stressz valószínűsége megnövekedett. Ezeket a kockázatokat, amelyeket az ukrajnai orosz inváziót követő nyersanyagárak megugrása és a pénzügyi piaci stressz okozott, az infláció felfelé irányuló kockázataival kellett ellensúlyozni, amely jóval a célérték felett volt.
A piaci várakozásokat meghaladó szigorítás felerősítette volna a növekedést és a pénzügyi stabilitást fenyegető rövid távú lefelé irányuló kockázatokat. Ennek oka, hogy a rövid távú pénzügyi nehézségek valószínűsége különösen érzékeny a monetáris politikára. Középtávon azonban a szigorúbb monetáris politika a pénzügyi rendszer tőkeáttételének csökkentése és a pénzügyi eszközök kockázati felárának növelése révén a pénzügyi stabilitási kockázatokat is csökkentheti. A modell számszerűsíti a szigorúbb monetáris politikának a pénzügyi rendszer és a reálgazdaság magasabb rövid távú és alacsonyabb középtávú kockázataira gyakorolt hatását.
Ez a fejezet az Európai Unió Bíróságának (EUB) az EKB-t érintő joghatóságával foglalkozik, tájékoztatást nyújt az EKB-véleményekről és az EKB-val való konzultációs kötelezettség elmulasztásának eseteiről a hatáskörébe tartozó jogszabálytervezetekről. Beszámol továbbá a monetáris finanszírozás és a kiváltságos hozzáférés tilalma betartásának EKB általi ellenőrzéséről.
9.1 Az Európai Unió Bíróságának az EKB-ra vonatkozó illetékessége
Az EUB véget vetett a görög államadósság 2012-es átütemezésével kapcsolatos több mint egy évtizedes pereskedésnek azzal, hogy elutasította az EKB ellen benyújtott utolsó folyamatban lévő kártérítési keresetre vonatkozó fellebbezést.
Az EUB értelmezése szerint az EKB-nak az eurobankjegyek forgalomképességének ellenőrzésére vonatkozó minimumszabályai nem vonatkoznak a készpénzkezelőkre, például a hitelintézetekre és a pénzszállítókra.
Az EUB megerősítette a széles mérlegelési jogkörön alapuló bankfelügyeleti határozatok bírósági felülvizsgálatának korlátait
A Bíróság megerősítette, hogy az EKB kizárólagos hatáskörrel rendelkezik a bankok engedélyeinek visszavonására, többek között a pénzmosás és a terrorizmus finanszírozása ellen elfogadott nemzeti jogszabályok súlyos megsértése esetén.
2023 szeptemberében az EUB[77] elutasította a Versobank AS fellebbezését a Törvényszék 2021. október 6-i ítélete ellen, amely elutasította a bank hitelintézetként történő működésére vonatkozó engedély visszavonásáról szóló EKB-határozat megsemmisítését célzó keresetet. Az EUB ítélete megerősítette, hogy az EKB kizárólagos hatáskörrel rendelkezik a részt vevő tagállamokban székhellyel rendelkező valamennyi hitelintézet banki engedélyének visszavonására – függetlenül attól, hogy azok jelentős vagy kevésbé jelentős intézménynek minősülnek-e – többek között a pénzmosás elleni (AML) irányelvet átültető nemzeti jogszabályok súlyos megsértése miatt.
Az Európai Unió működéséről szóló szerződés 127. cikk (4) bekezdése és 282. cikk (5) bekezdése előírja az EKB-val történő konzultációt az EKB hatáskörébe tartozó bármely európai uniós vagy nemzeti jogszabálytervezettel kapcsolatban. Az EKB minden véleményét közzéteszik az EUR-Lex honlapján. 2023-ban az EKB 12 véleményt fogadott el a javasolt uniós jogi aktusokról és 35 véleményt nemzeti jogszabálytervezetek kapcsán.
Az EKB-val történő jogszabálytervezetekről folytatott konzultációs kötelezettség be nem tartását 12 esetben regisztrálták.
Tizenkét esetben regisztrálták az EKB-val a jogszabálytervezetekről folytatott konzultációs kötelezettség be nem tartását: kettő esetben uniós jogi aktusok, tíz esetben pedig nemzeti jogszabályok tekintetében. Az EKB az említett tizenkét esetből hétben saját kezdeményezésű véleményt fogadott el.
Az utolsó nemzeti kötelezettségszegési ügy egy spanyol eset, amely egy olyan törvényt érint, amely előírja a Banco de España számára, hogy tegye meg a szükséges intézkedéseket annak érdekében, hogy a befektetési vállalkozások számlát nyithassanak a központi banknál az ügyfeleiktől kapott pénzeszközök elhelyezése céljából. Ezt az esetet azért tartották egyértelműnek és fontosnak, mert a fizetési rendszerek működésére gyakorolt közvetlen hatása mellett a monetáris politikával és a pénzügyi stabilitással kapcsolatos kérdéseket is felvethet.
Az EKB 12 véleményt fogadott el uniós jogalkotási javaslatokról, amelyek olyan témákat érintettek, mint a digitális euro; az eurobankjegyek és -érmék törvényes fizetőeszközként való használata; az uniós gazdasági irányítás reformja; az uniós válságkezelési és betétbiztosítási keret; a harmadik országbeli központi szerződő felekkel szembeni túlzott kitettségek mérséklésére, az uniós elszámolási piacok hatékonyságának javítására, valamint a központi szerződő felekkel szembeni koncentrációs kockázat kezelésének és a központilag elszámolt származtatott ügyletek partnerkockázatának kezelésére irányuló intézkedések; azonnali átutalások euróban; az éghajlattal kapcsolatos kérdések, beleértve az épületek energiateljesítményét, a vállalati fenntarthatósági átvilágítást, valamint a környezetvédelmi, szociális és irányítási minősítési tevékenységek átláthatóságát és integritását; a vállalkozásokkal kapcsolatos európai uniós munkaerőpiaci statisztikák; valamint az EKB Igazgatósága új tagjának kinevezése.
A gyakran egynél több témát lefedő nemzeti jogszabályokra vonatkozó véleményeket illetően az EKB 19 véleményt fogadott el NKB-kre vonatkozóan; 15 véleményt a pénzügyi rendszer stabilitását illetően; 13 véleményt a hitelintézetek prudenciális felügyeletét illetően; hét véleményt valutaügyekre és fizetési eszközökre vonatkozóan; öt véleményt a monetáris politikai eszközökről és műveletekről, illetve a monetáris politika végrehajtásáról; valamint három véleményt fizetési és/vagy értékpapír-elszámolási rendszerek tárgyában. A megnövekedett infláció és kamatlábak hatására bevezetett banki különadó és illetékek témája hét vélemény tárgyát képezte 2023 folyamán.
9.3 A monetáris finanszírozás és a kiváltságos hozzáférés tilalma
Az EKB ugyancsak figyelemmel kíséri az EU központi bankjainak olyan másodlagos piacon történő adósságinstrumentum-vásárlásait, amely instrumentumokat a belföldi közszektor, más tagállamok közszektora, valamint az EU intézményei és testületei bocsátottak ki. A 3603/93/EK tanácsi rendelet vonatkozó részei szerint a közszektor adósságinstrumentumainak másodlagos piacon történő megvásárlását tilos a Szerződés 123. cikke céljának kijátszására használni.
Általában betartották a Szerződés 123. és 124. cikkében meghatározott tilalmakat
A 2023. évre vonatkozóan az EKB által lefolytatott ellenőrzés igazolta, hogy a Szerződés 123. és 124. cikkében foglaltakat általában tiszteletben tartották.
Az EKB továbbra is figyelemmel kíséri a Magyar Nemzeti Bank részvételét a Budapesti Értéktőzsdében, mivel a Budapesti Értéktőzsde többségi tulajdonának Magyar Nemzeti Bank általi 2015-ben történt megvásárlása még mindig úgy tekinthető, hogy monetáris finanszírozási aggodalmakra ad okot.
Az Ír Központi Bank az Irish Bank Resolution Corporationnel kapcsolatos eszközök 2023 folyamán történő végleges értékesítésével, a hosszú lejáratú változó kamatozású kötvények eladásával véget vetett a 2013 óta fennálló súlyos monetáris finanszírozási aggályoknak.
A közszektor Nemzetközi Valutaalappal (IMF) szembeni kötelezettségeinek NKB-k általi finanszírozása nem számít monetáris finanszírozásnak, amennyiben olyan külföldi követeléseket eredményez, amelyek a tartalékeszközök minden jellemzőjével bírnak. Ugyanakkor a korábbi években a Nationale Bank van België/Banque Nationale de Belgique és a Banque de France által a súlyosan eladósodott szegény országoknak adósságkönnyítés céljából az IMF-en keresztül nyújtott pénzügyi adományok nem eredményeztek külföldi követeléseket, és ezért korrekciós intézkedések megtételére van szükség.
Ezenkívül az EKB szorosan együttműködött az ECON bizottsággal a digitális euróval kapcsolatos munkája során. 2023-ban Panetta úr, az Igazgatóság akkori tagja részt vett az ECON bizottság három eseti meghallgatásán, hogy megtárgyalják a digitális euro kutatási fázisában elért előrelépést, ideértve a felhasználói tapasztalatok, a törvényes fizetőeszköz és a digitális euro jogalkotási folyamatának témáit.[78] Továbbá az EKB munkatársi szintű technikai szemináriumokat is szervezett az Európai Parlamenttel, valamint részt vett európai parlamenti képviselők által szervezett, a digitális eurót tárgyaló eseményeken.
Az euro támogatottsága 2023-ban közel volt a rekordszinthez
Az Eurobarométer legutóbbi, 2023 októberében és novemberében végzett felmérése szerint az euroövezetben a megkérdezettek 79%-a támogatja az eurót, és 43%-uk bízik az EKB-ban. Az euro magas szintű támogatottsága rendkívül pozitív jel, míg az EKB iránti bizalom viszonylag alacsonyabb szintje azt mutatja, hogy az intézménynek további erőfeszítéseket kell tennie a nyilvánossággal és a polgárok választott képviselőivel való kommunikáció terén. A közbizalom kiépítése a jövőben is szerves részét képezi majd az EKB munkájának. Az EKB ezért továbbra is elkötelezett az Európai Parlamenttel és az euroövezet polgáraival folytatott konstruktív párbeszédben való aktív részvétel iránt.
A G20 fokozott geopolitikai feszültségek közepette és nehezített globális környezetben működött, és a multilateralizmus megőrzésén dolgozott.
Az IMF-fel és a nemzetközi pénzügyi struktúrával kapcsolatos irányelvi kérdések
Az EKB aktívan részt vett az IMF-nél folytatott megbeszéléseken. 2023-ban az IMF úgy döntött, hogy növeli kvótaforrásait, folytatja eszköztárának kiigazítását és tovább támogatja Ukrajnát.
Az EKB továbbra is aktív szerepet játszott a Nemzetközi Valutaalap (IMF) és más fórumok nemzetközi monetáris és pénzügyi rendszerrel kapcsolatos vitáiban, és az e fórumokon kialakított közös európai álláspontokban a központi banki nézőpontot képviselte.[79] 2023-ban a legfontosabb témák közé tartozott az IMF-kvóták felülvizsgálata, az IMF hitelezési politikájának és eszköztárának kiigazítása, valamint a különleges lehívási jogokkal (SDR) és azok csatornázásával kapcsolatos kérdések.
Az EKB elsődleges célját, az árstabilitás fenntartását az Európai Unió működéséről szóló szerződés 127. cikkének (1) bekezdése határozza meg. Továbbá az Egyezmény kimondja, hogy „az árstabilitási cél veszélyeztetése nélkül” az EKB támogatja az Európai Unión belüli általános gazdaságpolitikát azzal a céllal, hogy hozzájáruljon az Európai Unióról szóló szerződés 3. cikkében megállapított uniós célkitűzések megvalósításához.[83] Ez a keretes írás elmagyarázza, hogyan veszik figyelembe a másodlagos célkitűzést az EKB monetáris politikai és adatszolgáltatási tevékenységeinek végrehajtása során.[84]
Az EKB másodlagos célkitűzésének követése monetáris politikai döntéseinek meghozatala során
Hogyan mutatja be az EKB az intézkedések másodlagos célkitűzésre gyakorolt hatását?
Az EKB kulcsfontosságú munkát végez a környezeti, társadalmi és irányítási (ESG) kérdések terén. Egy olyan közintézmény esetében, mint az EKB, ez magában foglalja az Európai Unió (EU) polgárai és választott képviselőik felé való elszámoltathatóságot, a különböző célcsoportokkal való kommunikációt és kapcsolattartást, a legmagasabb szintű etikai normák és az átláthatóság elvének betartását, a munkavállalók felhatalmazását és jóllétük előmozdítását, valamint az éghajlati és környezeti hatások és kockázatok vizsgálatát.
Az EKB 2023-ban is folytatta a környezeti, társadalmi és irányítással kapcsolatos témákkal összefüggésben végzett munkáját.
A 2023. évi legfontosabb ESG fejlemények áttekintését az éves jelentés más szakaszai és az EKB honlapján elérhető további információk egészítik ki (11.1. táblázat).
Az éghajlatváltozással kapcsolatos kockázatok fokozatosan beépülnek az általános kockázati keretrendszerbe.
Az EKB az ESG kockázatokat a pénzügyi és nem pénzügyi kockázatok kockázatkezelési keretrendszerének részeként kezeli, ahogyan azt az EKB 2023-as éves beszámolójának kockázatkezelésről szóló fejezete leírja.
A klímakockázati stressztesztek 2022-ben kezdődtek, és azóta rendszeres gyakorlattá váltak. Ez része annak az intézkedésnek, amelynek célja az éghajlatváltozással kapcsolatos kockázatok fokozatos integrálása az általános kockázati keretrendszerbe. Az eurorendszer mérlegének első klímakockázati stressztesztje során az EKB felmérte az eurorendszer pénzügyi kockázati profiljának érzékenységét az éghajlatváltozásra, és ezzel továbbfejlesztette az eurorendszer éghajlatikockázat-értékelési képességeit. Az eredmények előzetes becslést adtak az éghajlati kockázatnak az EKB mérlegére gyakorolt hatásáról.
Az etika és az integritás tudatosítása 2023-ban továbbra is kulcsfontosságú prioritás
Az etika és az integritás területével kapcsolatos tudatosság növekedése és az etikai tanácsadáshoz való egyszerű hozzáférés a kérelmek számának jelentős növekedését eredményezte (a 2022. évi 1690-ről 2767-re 2023-ban [11.1. ábra]).
A külső könyvvizsgáló cég támogatásával végzett megfelelőségi ellenőrzések megerősítették, hogy az EKB munkatársai és az EKB magas beosztású testületi tagjai összességében betartják a magánjellegű pénzügyi tranzakciókra vonatkozó szabályokat.
Az EKB független etikai bizottsága kiegészíti az EKB irányítási struktúráját. Tanácsokkal látja el az EKB magas beosztású tisztségviselőit etikai kérdésekben, amelyek többnyire magán tevékenységekre és munkaviszony megszűnése utáni keresőtevékenységre vonatkoznak, valamint értékeli érdekeltségi nyilatkozataikat. Ezenkívül az Etikai Bizottság figyelemmel kíséri az európai és a nemzetközi folyamatokat az etika és a helyes magatartás területén. Tanácsot ad továbbá az EKB magas beosztású tisztségviselőinek az EKB etikai keretrendszere kívánatos aktualizálását illetően; ilyen például a magánjellegű pénzügyi tranzakciókra vonatkozó szabályok közelmúltbeli továbbfejlesztése.
Az Etikai és Megfelelési Bizottság továbbra is támogatást nyújtott a nemzeti központi bankoknak és a nemzeti illetékes hatóságoknak a 2021-ben elfogadott etikai iránymutatások végrehajtásához, valamint iránymutatást adott az etikai normák egységes és következetes értelmezéséhez az eurorendszer egészét illetően. Ezen túlmenően, a nézetek sokféleségének a lehető legjobb kihasználása érdekében a bizottság üléseket szervezett kölcsönös érdeklődésre számot tartó témákról több mint 50 különböző közintézmény és szervezet részvételével.
Európai szinten az EKB 2023-ban is aktív szerepet játszott a független uniós etikai testület létrehozásáról folyó intézményközi tárgyalásokban.
Nemzetközi szinten az EKB aktívan részt vett a tudásmegosztásban és a szabványok kialakításában a Multilaterális Szervezetek Etikai Hálózata keretén belül, mind a hálózat alelnökeként, mind az üléseken és az éves konferencián való részvételével. Az EKB hozzájárult az ENSZ korrupció elleni egyezményének EU általi végrehajtásának első felülvizsgálatához is.
A csökkenő, de még mindig túlságosan magas infláció és az EKB gazdaságpolitikai szigorításainak egyre kézzelfoghatóbb hatásai kihívást jelentő kommunikációs környezetet teremtettek az EKB számára 2023-ban. Rendkívüli bizonytalanság és megélhetési válság idején az EKB kommunikációjának arra kell fókuszálnia, hogy megnyugtassa az embereket és a vállalkozásokat az infláció célértékre való visszaszorítása iránti elkötelezettségéről, és meggyőzze őket arról, hogy a rendelkezésére álló kulcsfontosságú politikai eszközökkel képes lesz e feladat teljesítésére.
Az EKB kommunikációs vezérelve a „Magyarázni, magyarázni, magyarázni” volt, hogy segítsen az embereknek megérteni döntéseit.
Az EKB ezért fokozta monetáris politikára vonatkozó kommunikációját. Mivel a monetáris politika szigorítása elkezdte kifejteni a keresletet fékező, tervezett hatását, fontos volt megmagyarázni az EKB döntéseit, és újra hangsúlyozni azt, hogy az EKB elsődleges feladata az infláció leküzdése. Az EKB döntéshozóinak több nyilvános felszólalása mellett az EKB blogján több bejegyzésben is kifejtette, hogy az infláció hogyan hat a reáljövedelmekre, illetve azt, hogy a kormányok strukturális politikája milyen fontos szerepet játszik az infláció leküzdésében, és elemző betekintést nyújtott a rekordmagas munkaerőpiaci részvétel okaiba. Az EKB podcastjain keresztül ismertette az infláció mozgatórugóit, és egy külön erre a célra létrehozott nyári podcast program keretében bemutatta az EKB-nak az árak stabilan tartásában játszott szerepét.
Ugyanakkor indokolt kérdéseket kellett megválaszolni arra vonatkozóan, hogy az EKB miért nem látta előre az inflációs hullámot, és miért tévedett a makrogazdasági prognózisait illetően. Az eurorendszer prognózisainak egyértelműsége és pontossága különösen fontos a várakozások rögzítése és az EKB politikája hitelességének megerősítése érdekében. Hasonlóképpen, a bizalom erősítése érdekében alapvető fontosságú volt a bizonytalanság különböző forrásaira adott magyarázat és a megfelelő hangvételű kommunikáció.
Az EKB közleményei igyekeztek kontextusba helyezni az EKB és az eurorendszer központi bankjainak mérlegveszteségeit
2023-ban a múltbeli monetáris politikai döntések, nevezetesen a nagy volumenű eszközvásárlások következtében az EKB és az eurorendszer más központi bankjai mérlegükben veszteségekkel szembesültek. Az EKB külön erőfeszítéseket tett annak elmagyarázására, hogy honnan ered a központi bankok nyeresége és vesztesége, például egy erre a célra szolgáló kisokoson keresztül. Ez azt is lehetővé tette az EKB számára, hogy ezeket a veszteségeket a sok éven át realizált jelentős nyereség kontextusában helyezze el, és rámutathasson arra, hogy az EKB feladata az árstabilitási célt elősegítő monetáris politikai döntések meghozatala, nem pedig a nyereség elérése.
További rendkívüli kommunikáció zajlott 2023-ban a valutánk jövőjét illetően, mind annak készpénzes formáját, mind digitális formáját tekintve.
Az EKB az európai közvélemény bevonásával megkezdte a következő eurobankjegy-sorozat tervezését
Az EKB hangsúlyozta, hogy a készpénz megmarad – potenciálisan kiegészülve a digitális euróval
A készpénz iránti elkötelezettségének hangsúlyozása 2023-ban különösen fontos volt, mivel az EKB a digitális euro lehetséges bevezetésére készül.
Összességében ezeknek az együttes erőfeszítéseknek és a médiában való széles körű megjelenésnek köszönhetően sikerült a digitális euro projektet népszerűsíteni és további ismereteket közvetíteni. Az elemzés azt mutatja, hogy míg kezdetben a digitális euro iránti érdeklődés az európaiak fiatalabb generációi körében volt a legnagyobb, mára a tudatosság és a kellő ismeretek birtoklása minden korosztályban elterjedt.
2023 volt az az év is, amelyben az EKB 25 éves fennállását ünnepelte. Ebből az alkalomból az EKB rendezvényt szervezett, amelyen részt vettek az Európai Unió intézményeinek, az EKB székhelye szerinti országnak, Németországnak és más euroövezeti országoknak a vezető képviselői, valamint az EKB korábbi elnökei, Jean-Claude Trichet és Mario Draghi. Emellett 2023 végén és 2024 elején az EKB az Európai Unió más intézményeivel együtt közösen megemlékezik az euro 25 éves fennállásáról is. Ezek a történelmi mérföldkövek lehetővé tették az EKB számára, hogy kiemelje a közös valuta sikerét, az európai emberek számára a stabilitás igazodási pontjaként és az európai egység szimbólumaként fennálló előnyeit.
Kapcsolatfelvétel a fiatalabbakkal a „Stabilitás a mi dolgunk” közösségi médiakampányon keresztül
Különösen a fiatalabbakkal való kapcsolatteremtés céljából az EKB 2023-ban elindította a közösségi médiában a „Stabilitás a mi dolgunk” elnevezésű kampányt. Ennek célja az volt, hogy interaktív és személyes formában ismertesse az EKB-val és annak munkájával kapcsolatos alapvető szempontokat: az árstabilitási célt, a bankfelügyeleti szerepet és azt, hogy az EKB döntései hogyan befolyásolják a z emberek mindennapi életét. A kampány posztjait 166 milliószor látták, és azok 43 millió fiatalhoz jutottak el.
2022-höz képest több nyilvános hozzáférhetőségre vonatkozó kérés érkezett, beleértve az intézményi és irányítási témájú dokumentumokhoz való hozzáférés iránti kérelmek számának jelentős növekedését.
Az EKB dokumentumaihoz való nyilvános hozzáférhetőség az EKB átláthatósági politikájának szerves részét képezi. Ez elősegíti az EKB nyitottságát és erősíti demokratikus legitimitását.
2023-ban az EKB-hoz 2022-höz képest (63 kérelem) több dokumentumhoz való hozzáférés iránti kérelem (73 kérelem) érkezett. Míg a kérelmek továbbra is a témák széles skálájára terjedtek ki, beleértve a felügyeleti kérdéseket vagy az olyan nagy horderejű kezdeményezéseket, mint a digitális euro projekt, az intézményi és irányítási témájú dokumentumokhoz való hozzáférés iránti kérelmek száma jelentősen megnőtt, ami az ilyen ügyek iránti nagyobb közérdeklődést tükrözi.
Az EKB átláthatóság iránti elkötelezettségével összhangban a nyilvános hozzáférhetőség iránti kérelmek alapján közzétett dokumentumokat általában az EKB nyilvános dokumentum-nyilvántartásán keresztül tették hozzáférhetővé. Az átláthatóság fokozása érdekében az EKB emellett egy összefoglalót is készített az EKB-hoz 2004 óta beérkezett dokumentumokhoz való hozzáférés iránti kérelmekben szereplő témákról.
Az európai ombudsman nem talált hivatali visszásságot a nyilvános hozzáférhetőségre vonatkozó kérések EKB általi kezelésében.
Az EKB-nak az átláthatóság, a nyitottság és a polgárokhoz való közelség támogatására irányuló kezdeményezései elismeréseként a bankot „a magas infláció idején az uniós polgárok számára a monetáris politika megértésének elősegítése” programjáért az európai ombudsman „Jó közigazgatásért díj 2023” díjára jelölték.
Az EKB a 2022-től kezdődően az irodába való fokozatos visszatéréssel összefüggésben a munka és a magánélet egyensúlyát, a személyzet fejlesztését és a szervezeti rugalmasságot támogató politikákra és programokra összpontosított. 2023 januárjában új távmunka-politika lépett életbe, amely támogatja a személyzet és a gyakornokok irányában tanúsított rugalmasságot. 2023-ban a Központi Bankok Európai Rendszere és az egységes felügyeleti mechanizmus intézményei számára elérhetővé vált az új virtuális tanulási platform, az EUREKA, amely még szélesebb körű hozzáférést biztosít a tanulási és mobilitási lehetőségekhez. A megélt befogadás kultúrájának megteremtésére irányuló célkitűzésével összhangban az EKB egy mediátort (közvetítőt) és egy HR sokszínűségi és befogadási tanácsadót nevezett ki az ezzel kapcsolatos tevékenységek ellátására.
A 2022-es átmeneti időszakot követően 2023. január 1-jén új távmunka-politika lépett hatályba. A távmunka időszakában szerzett általános pozitív tapasztalatok alapján az új politika rugalmas távmunka-lehetőségeket biztosít a személyzet számára. Ez lehetővé teszi az EKB valamennyi alkalmazottja és gyakornoka számára, hogy évente legfeljebb 110 napot dolgozzanak távmunkában, az üzleti igényekkel való összeegyeztethetőség függvényében.
A kölcsönös tisztelet fenntartandó kultúrájának ápolása érdekében képzéseket szerveztek.
Az EKB nagy hangsúlyt fektet a munkatársak meghallgatására, és e körben 2023 elején elégedettségi felmérést végzett. A felmérés eredményei azt mutatták, hogy a munkatársak szerepvállalása és elkötelezettsége továbbra is megfelelő, és kötődnek az EKB munkájához. A munkakultúra megerősítése érdekében azonban továbbra is van tennivalónk. A felmérés nyomán az Igazgatóság egy kezdeményezést támogatott az olyan szervezeti kultúra előmozdítására, amelyben a munkavállalók megtanulják, hogyan reagáljanak hatékonyan a nem megfelelő viselkedésre. Interaktív workshopokat vezettek be, hogy segítsenek megerősíteni a „Szólalj fel!” kultúrát és azt, hogy hogyan lehet hatékonyan együtt dolgozni.
Az EKB folytatta a vezetői kompetenciák fejlesztése és a vezetői hatékonyság növelése érdekében indított vezetésfejlesztési programját. Emellett megszervezte a 2014-ben indított sikeres Női vezetői program utolsó hét csoportját, amelynek célja a nők nagyobb arányú képviseletének elérése az EKB-nál. Egy másik fontos fejlesztési lehetőséget a Mentorálási Portál kínált, amely lehetővé teszi a személyzet és a gyakornokok számára, hogy mentorálást ajánljanak fel és mentorokat keressenek. 2023 végére közel 100 mentor-mentorált kapcsolatot regisztrált.
A KBER és az EFM tanulási és fejlesztési stratégiájának részeként további kulcsfontosságú kezdeményezések indultak.
A KBER és az EFM tanulási és fejlesztési stratégiájának részeként további kulcsfontosságú kezdeményezések indultak. Az NCA-k és NKB-k bekapcsolódtak az EUREKA programba, amely a KBER és az EFM egészére kiterjedő tanulási és fejlesztési lehetőségek széles köréhez biztosít hozzáférést. A zászlóshajónak számító Központi banki és bankfelügyeleti vezetőképzési program 2023 októberében indult. Az év során két sikeres „hackathon” zajlott le, amelyeken a KBER és az EFM minden szegmenséből érkeztek résztvevők. Az első hackathonra februárban került sor a decentralizált finanszírozás témájában, a másodikra pedig novemberben az éghajlatváltozással kapcsolatban az EKB telephelyén.
Az EKB a gyakornoki programmal elősegíti a fiatal végzős hallgatók európai integrációját, és lehetőséget biztosít számukra, hogy gyakorlati tapasztalatot szerezzenek, és a tanulmányaik során megszerzett ismereteiket a gyakorlatban kamatoztassák. Ugyanakkor az EKB profitál a gyakornokoknak a tudományos kutatás aktuális helyzetével kapcsolatos ismereteiből, valamint lelkesedésükből és friss ötleteikből. 2023. december 1-jétől a gyakornoki ösztöndíj havi 1170 euróra emelkedett, és 2120 euróra az olyan PhD-hallgatók számára, akik legalább kétéves PhD-tanulmányaikat befejezték, az ilyen szintű, éppen szabad gyakornoki állások esetében. A gyakornokok lakhatási támogatásban is részesülnek.
Az európai társadalom tükrözése és a megélt befogadás kultúrájának megteremtése hosszú távú törekvés. Ennek érdekében az EKB megerősítette intézményi alapját a hat alulról szerveződő sokszínűségi és befogadási (D&I) hálózat támogatása, valamint a munkatársak, csoportok és vezetők számára kidolgozott befogadási oktató programjának bevezetése által. A befogadáson, kölcsönös tiszteleten és pszichológiai biztonságon alapuló kultúra lehetővé tétele érdekében két új szerepkört hoztak létre: 2023-tól az új mediátor (közvetítő) a munkahelyi súrlódások megelőzése és kezelése érdekében támogatott párbeszédet folytat, az új HR D&I (sokszínűségi és befogadási) tanácsadó pedig a D&I szemléletet alkalmazza minden ember és kultúrát érintő téma vonatkozásában.
Az EKB 2023-ban a nemek közötti sokszínűséget a napirendjén kiemelten kezelte, miközben a sokszínűség minden aspektusát felkarolta és befogadó kultúrát alakított ki. Ez tükröződik az EDGE Move és EDGEplus tanúsításban, az EKB által a 2020-2026-os nemek közötti egyenlőségi célok terén elért eredményekben, a fizetett szülői szabadság bevezetésében a nem szülő társszülő számára, az autizmus spektrum által érintett tehetségek számára szervezett kísérleti gyakornoki programban, a faji és etnikai hovatartozással, a szövetséggel, a fogyatékossággal és az LMBT+ befogadással kapcsolatos tudatosság-növelő üléseken és rendezvényeken.
Európa legjobb tehetségeit megszólítandó az EKB több, alulreprezentált csoportok számára szervezett állásbörzéhez is csatlakozott, például Európa legnagyobb, az ADAN (Afro Deutsches Akademiker Netzwerk) által fekete és színesbőrű személyek számára szervezett állásbörzéjéhez, az LMBTIQ+ tehetségek és szövetségesek számára szervezett Sticks & Stones állásbörzéhez, valamint a nők karrierépítését célzó herCAREER állásbörzéhez. A fogyatékkal élő pályázók bevonzása érdekében az EKB a myAbility platformon népszerűsítette állásajánlatait. Az EKB folytatta az EKB ösztöndíjprogram nők számára elnevezésű kezdeményezését annak érdekében, hogy erősítse a női munkaerőpiacot, és a különböző társadalmi-gazdasági háttérrel rendelkezőket is bevonja a folyamatba. Ezen túlmenően, a szolidaritás és támogatás folyamatos megnyilvánulásaként az EKB ösztöndíjat ajánlott fel 15 ukrán hallgató számára, akik Ukrajnában mesterképzésben vesznek részt.
Az éghajlatváltozás hatásainak és a gazdaságot és a pénzügyi szektort érintő átmeneti szükségletek megértése alapvető fontosságú ahhoz, hogy az EKB teljesíteni tudja megbízatását
Az éghajlatváltozás egyre gyorsabb ütemben zajlik, és minél tovább várunk a kibocsátások csökkentésével és a zöldebb gazdaságra való áttéréssel, annál magasabbak lesznek az ehhez kapcsolódó költségek.[91],,[92] A már megtett előrehaladás ellenére a világ még mindig nem tart ott, hogy a globális hőmérséklet-emelkedést az iparosodás előtti szinthez képest 1,5 °C-ra korlátozza.[93] Ez azt jelenti, hogy a változó éghajlathoz és a hirtelen átmenethez kapcsolódó kockázatok egyre növekednek, ami hatással van a monetáris politikára, valamint a pénzügyi és bankrendszer stabilitására. Ezért az EKB számára elengedhetetlen, hogy tisztában legyen a gazdaságra és a pénzügyi szektorra gyakorolt hatásokkal annak érdekében, hogy megbízatását teljesíteni tudja.
Ezért az EKB – az éghajlatváltozással foglalkozó központ irányításával – tovább folytatta éghajlat-politikai programjának kidolgozását, együttműködve a belső érdekeltekkel és az eurorendszerrel a megfelelő bizottságokon és az éghajlatváltozással foglalkozó fórumokon keresztül. 2023-ban az EKB folytatta az európai klímarendelet célkitűzéseinek és környezetvédelmi megfontolásainak beépítését stratégiameghatározási, projekt- és szakpolitikai döntéshozatali folyamataiba.
Az elmúlt évben az EKB a 2024–2025. évi éghajlat-politikai és természetvédelmi tervén dolgozott, amely felvázolja azokat a tevékenységeket, amelyeket az éghajlatváltozással kapcsolatos stratégiai céljainak elérése érdekében el kíván végezni. Három kiemelt cselekvési területet is megjelölt: ezek a zöld gazdaságra való áttérés, az éghajlatváltozás fokozott fizikai hatásának megértése és a természettel kapcsolatos kockázatokhoz fűződő munkavégzés előmozdítása.
Több fronton is konkrét előrelépés történt, amely az EKB feladatainak széles körét magában foglalta (11.3. ábra).
Az EKB megvizsgálta az éghajlatváltozás gazdasági és pénzügyi hatásait és az e körben végzendő feladataira gyakorolt hatásokat
A Központi Bankok Európai Rendszere az éghajlatváltozási adatok hozzáférhetőségének javítása érdekében az éghajlatváltozással kapcsolatos mutatókat tett közzé a fenntartható finanszírozás, az üvegházhatású gázkibocsátás és a fizikai kockázat tekintetében (lásd a 7.2. szakaszt).
Az EKB dolgozik a gazdaságot és a pénzügyi rendszereket érintő, az éghajlattal kapcsolatos kockázatok jobb megértésén, valamint megfelelő makroprudenciális válaszlépések kidolgozásán.
Ami az EKB bankfelügyeletét illeti, bár az egységes felügyeleti mechanizmus keretében felügyelt hitelintézetek jelentős előrelépést értek el az éghajlattal és a környezetvédelemmel kapcsolatos kockázatkezelési gyakorlatukat illetően, számos intézmény nem érte el a 2023 márciusára előirányzott előrehaladást. Az EKB továbbra is szorosan figyelemmel kíséri a bankok előrehaladását, és szükség esetén végrehajtási intézkedéseket hoz.[95]
Az EKB az eurobankjegyek biztonságának és fenntarthatóságának javításán dolgozik
Az évek során az EKB folyamatosan javította az eurobankjegyek biztonságát és fenntarthatóságát a készpénzciklus során.[96] 2023-ban közzétette az eurobankjegyek, mint fizetőeszköz környezeti lábnyomáról szóló tanulmányt. A jövőbeni eurobankjegyek fejlesztése a környezettudatos tervezési elvekkel összhangban történik, ami azt jelenti, hogy a környezetvédelmi szempontokat a bankjegyfejlesztési folyamat minden szakaszában figyelembe veszik (lásd a 6.2. szakaszt).
Az EKB elemzi a fenntartható finanszírozás uniós és nemzetközi szintű növelését célzó szakpolitikai megbeszéléseket, és hozzájárul azokhoz.
2021 óta az EKB munkatársai részt vettek az Európai Unión kívüli központi banki kollégák és érdekeltek részvételével tartott képzéseken és többoldalú technikai szakmai műhelyeken. Emellett számos munkacsoport tevékenységében és rendezvényen vett részt a központi bankokkal és más intézményekkel és fórumokkal az éghajlat-változási menetrend előmozdítása és a rendszeres eszmecserékből származó előnyök hasznosítása érdekében. Ezek közé tartozik az NGFS, a Pénzügyi Stabilitási Tanács, a Bázeli Bankfelügyeleti Bizottság, az európai felügyeleti hatóságok és az Európai Rendszerkockázati Testület, a Nemzetközi Fizetések Bankja, a G7, a G20 és a Nemzetközi Valutaalap.
Az EKB innovatív kutatása keretében a természettel kapcsolatos kockázatokat, az éghajlat és a természet kapcsolatát és ezeknek a gazdaságra gyakorolt hatását vizsgálta.
A természettel kapcsolatos kockázatokra irányuló innovatív kutatás kimutatta, hogy az ökoszisztémák állapotának rosszabbodása kihívást jelent a vállalatok számára, és potenciálisan átterjedhet a bankokra is, mivel az euroövezetben a vállalati hitelek közel 75%-át (közel 3,24 billió eurót) olyan hitelfelvevőknek adják ki, akik nagymértékben függnek az ökoszisztéma-szolgáltatásoktól. Emellett az EKB első alkalommal vizsgálta meg az átállási kockázatokat és az éghajlat-természet kapcsolatát. Figyelembe véve az éghajlatváltozást és a földhasználat változását, mint a biológiai sokféleség csökkenésének elsődleges mozgatórugóit, az euroövezet vállalatainak a természetre gyakorolt hatása 582 millió hektárnyi „érintetlen” élőhely elvesztésével egyenértékű világszerte. A kutatás rávilágít az éghajlatváltozás és a természetvesztés kockázatértékelési keretrendszerekbe történő integrálásának fontosságára, mivel ez a két tényező elválaszthatatlanul összefügg egymással.
Az EKB saját műveletei és nem monetáris politikai portfóliói környezeti teljesítményének javításán dolgozik.
2023 márciusában az EKB az éves környezetvédelmi nyilatkozata mellett megkezdte a nem monetáris politikai portfólióira vonatkozó éves éghajlati vonatkozású pénzügyi adatainak közzétételét, amelyek együttesen áttekintést adnak az EKB saját működési környezeti hatásairól és a finanszírozott kibocsátások szénlábnyomáról, valamint a kapcsolódó célokról.[97] Az EKB 2023. évi környezeti teljesítményére vonatkozó frissített adatok 2024 folyamán lesznek elérhetőek.
2023-ban az EKB folytatta a folyamatainak hatékonyságát növelő innovatív megoldások kifejlesztését és bevezetését. Az egész szervezetre kiterjedően digitális megoldásokat, többek között mesterséges intelligenciát (MI), gépi tanulást, robotokat és chatbotokat alkalmaznak.
A központi banki oldalon az EKB-nál a mesterséges intelligenciát az Európai Unió (EU) árazási magatartásának és inflációs dinamikájának mélyebb megértése érdekében alkalmazták. A webes szüretelés és a gépi tanulás segítségével hatalmas mennyiségű, valós idejű adatot gyűjtöttek össze az egyes termékek árairól.[98] A bankfelügyeleti oldalon a 2019-ben indított SupTech program 14 olyan eszközt bocsátott rendelkezésre, amelyek segítségével a felügyelet nagy volumenű mennyiségi és minőségi adatokat gyűjthetnek és elemezhetnek, automatizálhatják a folyamatokat, hatékonyabban működhetnek együtt, és a mesterséges intelligencia segítségével felgyorsíthatják és szigoríthatják a felügyeleti elemzéseket.[99]
Végül az Igazgatóság is nagymértékben támogatja az innovációt. 2023 februárjában az Igazgatóság tagjai első alkalommal vettek részt egy fizikai „piactér-stílusú” innovációs fórumon, amely élő és interaktív bemutatókon keresztül adott ízelítőt az EKB főbb innovációs projektjeiből.
Az EKB-nál töltött eddigi pályafutásom rendkívül meghatározónak mondható. Nem kis feladatra vállalkoztam, amikor új munkát vállaltam egy új országban. Az EKB-hoz az intézmény működésének csúcsidőpontjában csatlakoztam, fiatal kutatási elemzőként, az épp fejlesztés alatt álló statisztikai részlegen. Az akkoriban mindössze néhány száz alkalmazottal működő EKB-nak minden segítségre szüksége volt, ezért több feladatkört igyekeztünk egyszerre ellátni. Egy átlagosnak mondható nap is igen változatosan alakult: Megvitattam a követelményeket a szakpolitikai területekkel, statisztikai kereteket terveztem, kódot programoztam és alkalmanként beszédeket írtam. Mivel akkoriban az intézményi politikák még gyerekcipőben jártak, az is izgalmas volt számomra, hogy kreatív megoldásaimat gyakran milyen rövid időn belül alkalmazták.
Ahogy az EKB egyre fejlődött, úgy nyíltak meg a szakmai fejlődés lehetőségei. A statisztikai részlegen belül több különböző területen is dolgoztam, és így elmélyíthettem szakértelmemet és egyre tovább haladhattam a ranglétrán. Különösen emlékezetes feladataim közé tartozott a partner nemzeti központi bankoknál és az illetékes nemzeti hatóságoknál tett országlátogatások vezetőjeként a kapcsolatok ápolása és az euroövezet új tagjai számára a jelentéstételre való felkészülésükkel kapcsolatos tanácsadás.
Jelenleg az újonnan létrehozott Adatvédelmi Hivatalban dolgozom, amelynek célja az intézményi adatkezelés optimalizálása (többek között olyan területeken, mint a mesterséges intelligencia), és amely az adatvédelmi főtisztviselő felé tartozik beszámolási kötelezettséggel. A Sokszínűség és befogadás fórum tevékenységében is részt veszek. Ezek transzverzális szerepek, és örömömre szolgál, hogy különböző csoportokkal dolgozhatom együtt, és segíthetek az EKB szélesebb körű politikáinak alakítása és befolyásolása terén.
Voltak kudarcok, például a Brexit jut eszembe, mivel az bizonytalanságot okozott az itteni munkával kapcsolatban, de végül a dinamikus környezetnek, a motivált kollégáknak és a folyamatos fejlődési kilátásoknak köszönhetően az elért sikerek azok, amelyekre a legszívesebben emlékszem vissza.
Határozott emlékeim vannak az EKB 1998 júniusában tartott beiktatási ünnepségére való felkészülésről. Egyike voltam a szervezők kis csapatának ezen a nagyszabású eseményen. A csapaton belül nagy volt a lelkesedés és a bajtársiasság érzése. Mindez egy olyan új intézmény létrehozásával járó szervezeti kihívások közepette történt, amelynek igen gyorsan meg kell állnia a helyét az adott körülmények között. Ezt követően több éven át nagy örömömre szolgált, hogy részt vehettem az EKB nyilvános és személyzeti rendezvényeinek megszervezésében, ahogy az események köre és volumene folyamatosan bővült és fejlődött.
Gyorsan előre ugorva a mába: Jelenleg a Nyelvi Szolgáltatások Osztályán dolgozom, miután 2016-ban éltem a felkínált belső mobilitási lehetőséggel. A fordítással és szerkesztéssel kapcsolatos költségvetési, beszerzési és beszállítói feladatokkal foglalkozom, biztosítva az Európai Unió 24 hivatalos nyelvének megfelelő lefedettségét. Ezek a támogató funkciók döntő szerepet játszanak abban, hogy az EKB egyértelműen és hatékonyan tudjon kommunikálni a szakértő és nem szakértő közönség felé. Az EKB minden részlegéhez hasonlóan továbbra is a legújabb technológiákat alkalmazzuk. Kollégáimmal együtt például mesterséges intelligencia technikákat alkalmazunk annak érdekében, hogy segítsük folyamataink hatékonyságának növelését.
Visszatekintve erre a hosszú és izgalmas útra, büszke vagyok arra, hogy kivehettem a részemet az EKB világszínvonalú intézményként való megalapozásában, amely stabilan tartja az árakat és gondoskodik a pénzügyi rendszer biztonságáról az euroövezet mintegy 350 millió lakosa számára. Hálás vagyok azért is, hogy az EKB-nál töltött pályafutásom során mind szakmailag, mind személyesen fejlődhettem.
Tíz évvel később, amikor a pénzügyi válság nyomán az EKB a független Európai Rendszerkockázati Testület (ERKT) befogadó intézménye lett, lehetőségem nyílt arra, hogy valami újat próbáljak ki. 2010 elején felkértek, hogy legyek az ERKT létrehozásának projektmenedzsere. Egy évvel később kineveztek az ERKT titkárságának vezetőjévé. Azóta minden egyes napon igazán élvezem, hogy a pénzügyi szektor ellenálló képességének megőrzésén dolgozhatom egy átfogó intézményi környezetben, a központi bankok és az európai és nemzeti szintű felügyeletek, valamint az EKB és az ERKT tagintézményei munkatársainak kivételes csoportja mellett.
Amikor 1995-ben csatlakoztam az Európai Monetáris Intézethez, az első száz kolléga között lehettem, akiket az euro mint közös európai valuta bevezetésének előkészítésével bíztak meg. 1998-ban gyorsan megtanultam, hogyan működik együtt az EKB a nemzeti központi bankokkal. Nagy örömömre szolgált, hogy segítettem az átfogó tesztelés koordinálásánál, és meggyőződhettem arról, hogy az újonnan létrehozott rendszerek jól működnek, legyen szó akár a monetáris politikai műveletek végrehajtásáról, a kifizetések végrehajtásáról, vagy statisztikák gyűjtéséről – Európa-szerte.
Az EKB belső mobilitás elősegítésére irányuló célkitűzése által ösztönözve hat különböző üzleti területen dolgoztam (pénzforgalom, IT, HR, titkárság, statisztika és piacok). Ez lehetővé tette számomra, hogy bővítsem ismereteimet a központi banki tevékenység alapvető aspektusait illetően, és tovább csiszoljam a projektmenedzsment, az emberekkel való bánásmód és a vezetés terén szerzett képességeimet. A különböző nézőpontok és gondolkodásmódok megismerése ösztönzőleg hatott rám, és tartós kapcsolatokat és barátságokat is ki tudtam építeni egész Európában.
Inspirál az EKB küldetése, és büszke vagyok arra, hogy hozzájárulhattam az Európa javát szolgáló változáskezelési kezdeményezések sikeréhez. Az egyik ilyen példa a dokumentum- és iratkezelési rendszerünk bevezetése, amely kulcsfontosságú az információknak a nemzeti központi bankok munkatársai közötti hatékony megosztása és terjesztése, valamint az EKB intézményi memóriájának megőrzése szempontjából.
Nagyon örülök, hogy most a Pénzügyi Műveleti Szolgáltatások Osztályának működésért felelhetek. Szeretek közel lenni a piacokhoz, és élvezem a napi műveletek és az érdekes projektek egyvelegét, amely magában foglalja az EKB számos különböző üzleti területével, központi bankokkal és külső partnerekkel való együttműködést. Nemrég hoztuk létre az Európai Bizottság számára a pénzügyi és kifizető ügynökségi szolgáltatásokat.
Szabadidőmben szeretek olvasni, főzni és túrázni. Aktív tagja vagyok az EKB túraklubjának, amely remek lehetőséget kínál arra, hogy a munkán kívül is találkozzam a kollégákkal, és Európa különböző részein kiránduljak a természetben.