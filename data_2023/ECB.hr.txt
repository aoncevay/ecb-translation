ESB je u 2023. učvrstio napredak u borbi protiv inflacije u europodručju. Početkom godine ukupna inflacija još je bila blizu rekordno visokih razina. Nepovoljni učinci prošlih šokova ponude i potražnje, premda slabiji, i nadalje su poticali rast cijena. No dva ključna kretanja omogućila su snažan pad inflacije tijekom godine.
Prvo, učinci prošlih šokova počeli su slabjeti. Cijene energije, koje su porasle kao posljedica neopravdanog rata koji Rusija vodi protiv Ukrajine, znatno su pale, a problem globalnih uskih grla u opskrbnim lancima dodatno se smanjio. Padom cijena energije može se objasniti polovina smanjenja inflacije u 2023. Drugo, ESB je nastavio pooštravati monetarnu politiku, što je zbog slabljenja potražnje pridonijelo dodatnom smanjenju inflacije. Od siječnja do rujna ukupno smo povećali kamatne stope za još 200 baznih bodova.
U odlučivanju o kamatnim stopama, zbog vrlo neizvjesnog okružja, nastavili smo primjenjivati pristup koji se zasniva na podatcima. Kako bismo precizno odredili potrebno povećanje stopa, uveli smo tri kriterija: inflacijske izglede, dinamiku temeljne inflacije i jačinu transmisije monetarne politike. U rujnu smo utvrdili da su se inflacijski izgledi poboljšali i da je transmisija monetarne politike snažna. No temeljna inflacija još je bila povišena, a domaći cjenovni pritisci bili su snažni.
Zbog toga smo zaključili da su ključne kamatne stope ESB‑a na razinama na kojima će, zadrže li se dovoljno dugo, dati znatan doprinos skorom povratku inflacije na ciljnu razinu. Istodobno smo se opredijelili za zadržavanje stopa na tim razinama onoliko dugo koliko to bude potrebno, pri čemu ćemo i nadalje primjenjivati pristup koji se zasniva na podatcima, na osnovi istih kriterija, kako bismo odredili odgovarajuću razinu restriktivnosti i trajanje restriktivne monetarne politike.
Ujedno smo poduzeli sljedeći korak u normalizaciji bilance Eurosustava, kako bi ona i dalje bila u skladu s općim stajalištem naše monetarne politike. Bilanca se u 2023. smanjila za više od 1 bil. EUR; velik dio tog smanjenja posljedica je dospijeća i prijevremenih otplata u sklopu naših ciljanih operacija dugoročnijeg refinanciranja. Osim toga, tijekom godine obustavili smo reinvestiranje u sklopu programa kupnje vrijednosnih papira, a u prosincu smo najavili postupno ukidanje reinvestiranja u sklopu hitnog programa kupnje zbog pandemije.
Istodobno s učvršćivanjem napretka u borbi protiv inflacije, u obavljanju zadaća pojačano smo uzimali u obzir klimatske rizike. U ožujku smo objavili prve financijske informacije povezane s klimatskim promjenama u vezi s vrijednosnim papirima korporativnog sektora koje drži Eurosustav. Tijekom 12 mjeseci od listopada 2022., kada smo počeli usmjeravati reinvestiranje korporativnih vrijednosnih papira na klimatski uspješnije izdavatelje, ugljični intenzitet tog reinvestiranja smanjio se za oko dvije trećine.
U 2023. ostvaren je znatan napredak na još jednom području koje je ključno za naš rad: na području plaćanja. U ožujku smo pokrenuli novi platni sustav T2 za velika plaćanja, koji pridonosi usklađenosti i učinkovitosti europskih financijskih tržišta: uveden je novi sustav namire u realnom vremenu na bruto načelu, kao zamjena za sustav TARGET2, koji je bio u uporabi od 2007., i pojednostavnjeno je upravljanje likvidnošću u centralnobankarskom novcu.
Pokrenuli smo i pripremnu fazu projekta digitalnog eura, koja je započela u studenome nakon plodonosne dvogodišnje faze istraživanja i kojom će se postaviti temelji za moguće izdavanje digitalnog eura. Digitalni euro bio bi dopuna gotovini, a ne njezina zamjena. Građani europodručja nastavljaju najčešće plaćati gotovinom i većina ih smatra da je mogućnost plaćanja gotovinom važna.
ESB djelomično i zbog toga priprema novu seriju euronovčanica, koje su najopipljiviji, vidljivi simbol europskog jedinstva. Na temelju rezultata dviju javnih anketa provedenih u ljeto 2023., Upravno vijeće odabralo je „Europsku kulturu” i „Rijeke i ptice” kao moguće teme za novu seriju. U sljedećem razdoblju europski građani imat će priliku iznijeti svoje mišljenje o mogućim dizajnerskim rješenjima u užem izboru. O konačnim rješenjima ESB bi trebao odlučiti u 2026.
U godini u kojoj je obilježena 25. obljetnica osnutka ESB‑a proslavili smo ulazak Hrvatske u europodručje. Kada je Hrvatska u siječnju uvela euro, broj država u europodručju porastao je na 20, što je gotovo dvostruko više nego u trenutku kada je jedinstvena valuta tek uvedena. Proširenje europodručja potvrđuje da je naša monetarna unija i nadalje privlačna u sve nepredvidivijem svijetu. Potpora građana euru i u 2023. je bila blizu najviših zabilježenih razina.
Sve to ne bi bilo moguće bez napornog rada i predanosti zaposlenika ESB‑a našoj misiji: održavanju stabilnosti cijena za građane europodručja. Čast mi je voditi njih i ovu instituciju.
Stopa nezaposlenosti u europodručju iznosila je prosječno 6,5 % u 2023., smanjila se sa 6,6 % u siječnju na 6,5 % u ožujku, a u preostalom dijelu godine ostala je uglavnom stabilna.
Ukupna stopa inflacije u europodručju bila je 2,9 % u prosincu 2023., što je smanjenje u odnosu na 9,2 % u prosincu 2022. Smanjenje je postajalo sve sveobuhvatnije po sastavnicama.
ESB je tijekom 2023. dodatno povećao svoje ključne kamatne stope za 200 baznih bodova, pa je kamatna stopa na stalno raspoloživu mogućnost deponiranja kod središnje banke dosegnula 4 %. Pooštravanje monetarne politike snažno se prenijelo na gospodarstvo.
Stopa redovnoga osnovnoga kapitala banaka europodručja iznosila je 15,6 % u trećem tromjesečju. To je bilo blizu najviše razine od početka europskoga nadzora banaka, a odražavalo je veću profitabilnost i smanjenje rizika u portfeljima banaka.
60 % građana europodručja smatra da je važna mogućnost plaćanja gotovinom. Istodobno, malo više od polovine potrošača u europodručju radije plaća karticom ili drugim metodama elektroničkog plaćanja.
ESB je objavio tri nova skupa statističkih pokazatelja o održivom financiranju, emisijama ugljika i fizičkim rizicima u sklopu svojega širega akcijskog plana za klimatske promjene.
ESB je 2023. proslavio svoju 25. obljetnicu osnutka porukom „Vrijednost jedinstva”, što je ESB‑u omogućilo da istakne uspjeh jedinstvene valute i njezine dobrobiti za građane Europe.
Intenzitet ugljika u reinvestiranju smanjio se za više od 65 % u 12 mjeseci nakon početka usmjeravanja reinvestiranja na klimatski uspješnije izdavatelje u listopadu 2022.
1. Inflacija naglo pada zbog nastavka snažnog prijenosa pooštravanja monetarne politike ESB‑a
Globalno gospodarstvo ostvarilo je bolje rezultate u 2023. nego što se isprva očekivalo i nastavilo je rasti umjerenom dinamikom. Rast je uglavnom bio potaknut gospodarskim rastom u zemljama s tržištima u nastajanju i Sjedinjenim Američkim Državama, dok je većina drugih razvijenih gospodarstava bila pod snažnijim utjecajem pooštrenih uvjeta financiranja i znatne geopolitičke neizvjesnosti. Globalna inflacija znatno se smanjila zbog pada cijena energetskih sirovina, a temeljni cjenovni pritisci ostali su povišeni. Nominalni efektivni tečaj eura ojačao je u odnosu na američki dolar.
1.1. Globalna gospodarska aktivnost rasla je umjerenom dinamikom usporedno sa smanjivanjem ukupne inflacije
Globalni gospodarski rast bio je umjeren u uvjetima pooštravanja monetarne politike i velike neizvjesnosti.
Izvori: ESB, izračun stručnjaka ESB‑a i Makroekonomske projekcije stručnjaka Eurosustava, ožujak 2024.Napomene: „Globalni BDP” isključuje europodručje. Pretpandemijski prosjek odnosi se na razdoblje od 2012. do 2019. Vrijednosti za 2023. procjene su na temelju dostupnih podataka i makroekonomskih projekcija stručnjaka Eurosustava iz ožujka 2023.
Zamah globalne trgovine oslabio je jer su se obrasci potrošnje normalizirali nakon pandemije.
Globalna trgovina bila je slaba u 2023. jer se rast uvoza usporio na 1,2 %, što je znatno ispod prošlogodišnje stope rasta od 5,5 % i pretpandemijskog prosjeka od 3,1 %.[3] Usporavanje je odražavalo tri glavna trenda. Prvo, globalna potražnja ponovo se preusmjerila s proizvoda na usluge jer su ograničenja povezana s pandemijom u potpunosti ukinuta. Drugo, u domaćoj potražnji povećao se udio potrošnje, koja se općenito manje zasniva na trgovini od ulaganja. Naposljetku, zemlje s tržištima u nastajanju, u kojima trgovina manje reagira na promjene gospodarske aktivnosti, dale su veći doprinos globalnoj gospodarskoj aktivnosti u 2023. Unatoč sve većim trgovinskim preprekama i rezultatima poslovnih istraživanja koji upućuju na moguće premještanje lanaca vrijednosti, dokazi o fragmentaciji u ukupnim trgovinskim tokovima dosad su ograničeni.
Godišnja ukupna inflacija mjerena indeksom potrošačkih cijena u državama članicama OECD‑a bez Turske smanjivala se s visokih razina tijekom 2023. pod utjecajem nižih cijena energije. Pala je na 3,9 % u prosincu, a u cijeloj 2023. iznosila je 5,3 %, u usporedbi sa 7,3 % u 2022. (Grafikon 1.2., panel a)). Inflacija bez energije i hrane također se smanjila, ali u znatno manjoj mjeri, što upućuje na to da su temeljni cjenovni pritisci ostali snažni i sveobuhvatni. To je osobito bilo vidljivo u razvijenim gospodarstvima, u kojima je pooštravanje uvjeta na tržištima rada pridonijelo visokim stopama rasta plaća, zbog čega je inflacija cijena usluga bila postojanija (Grafikon 1.2., panel b)).
Izvori: nacionalni izvori kroz Haver Analytics, OECD i izračun stručnjaka ESB‑aNapomene: EA = europodručje. Inflacija na području OECD‑a ne uključuje Tursku, a izračunava se na osnovi nacionalnih indeksa potrošačkih cijena i pondera godišnjih rashoda za privatnu finalnu potrošnju izraženih u paritetu kupovne moći. Temeljna inflacija isključuje energiju i hranu. Posljednji podatci odnose se na prosinac 2023.
Cijene energetskih sirovina pale su jer je niska potražnja neutralizirala ograničenja na strani ponude.
Nominalni efektivni tečaj eura ojačao je u odnosu na američki dolar.
Glavni rizici za izglede za globalni gospodarski rast na kraju 2023. uključivali su daljnju eskalaciju geopolitičkih napetosti, snažnije usporavanje kineskoga gospodarstva i trajnije inflacijske pritiske koji bi zahtijevali da monetarna politika bude pooštrenija nego što se očekivalo. Materijalizacija tih rizika smanjila bi globalnu gospodarsku aktivnost. Osim toga, globalna tržišta sirovina i nadalje su vrlo osjetljiva na rizike ponude, što bi pak moglo potaknuti inflaciju i nepovoljno utjecati na globalni rast u sljedećoj godini.
Rast europodručja oslabio je zbog širenja učinaka viših kamatnih stopa.
Izvori: Eurostat i izračun ESB‑aNapomene: Maloprodaja je prikazana u realnim iznosima. Posljednji podatci o proizvodnji usluga odnose se na prosinac 2023., a za ostale stavke na siječanj 2024.
Ulaganja u građevinarstvu uglavnom su nastavila slabjeti tijekom 2023. Glavni razlog tome bili su pad ulaganja u izgradnju stambenih nekretnina zbog visokih troškova gradnje, nastavka rasta kamatnih stopa na hipotekarne kredite i pooštravanja standarda odobravanja kredita, što je stanovništvu otežalo pristup financiranju i smanjilo potražnju za stambenim nekretninama. Druga područja građevinarstva, kao što su ostale građevine, ostala su otpornija, čemu su pridonijela ulaganja u javnu infrastrukturu. Na kraju 2023. ulaganja u građevinarstvu bila su 2,1 % iznad razine iz pretpandemijskog razdoblja, pri čemu su se u 2023. ukupno smanjila za 0,6 %.
Izvori: Eurostat i izračun ESB‑aNapomena: Posljednji podatci o stopi nezaposlenosti odnose se na siječanj 2024., a posljednji podatci o zaposlenosti i broju odrađenih sati na četvrto tromjesečje 2023.
Udio proračunskog manjka u europodručju smanjio se jer su vlade počele ukidati mjere diskrecijske potpore.
Udio proračunskog manjka opće države u europodručju nastavio se smanjivati u 2023., čime su nastavljena kretanja započeta na vrhuncu pandemije (Grafikon 1.6.).[5] Postupno pooštravanje fiskalne politike odražava se i na djelovanje fiskalne politike, koje je umjereno pooštreno u 2023., već treću godinu zaredom.[6] Međutim, dosad je neutralizirano samo malo više od trećine popuštanja iz 2020. (Grafikon 1.6.). To znači da je ciklički prilagođen proračunski saldo i nadalje znatno ispod razine zabilježene prije pandemije zbog trajnih mjera donesenih u okolnostima pandemije u 2020. i potpore povezane s energijom koja se pruža od 2022. nadalje.
Izvori: Makroekonomske projekcije stručnjaka Eurosustava za europodručje, prosinac 2023. i izračun ESB‑aNapomena: Mjera smjera fiskalne politike prilagođava se na strani prihoda od 2021. tako što se isključuju bespovratna sredstva iz instrumenta za oporavak i otpornost u sklopu NGEU jer ti prihodi ne stvaraju kontrakcijske makroekonomske učinke.
Bilo bi primjereno provesti daljnje pooštravanje fiskalne politike.
Raščlamba fiskalne politike i diskrecijskih mjera u europodručju
Izvori: Makroekonomske projekcije stručnjaka Eurosustava za europodručje, prosinac 2023. i izračun ESB‑aNapomene: Mjera smjera fiskalne politike prilagođava se na strani prihoda od 2021. tako što se isključuju bespovratna sredstva iz instrumenta za oporavak i otpornost u sklopu NGEU jer ti prihodi ne stvaraju kontrakcijske makroekonomske učinke. „Ostale mjere” uglavnom se odnose na mjere donesene tijekom pandemije i njihovo kasnije postupno ukidanje.
Daljnje pooštravanje fiskalne politike čini se primjerenim i sa stajališta monetarne politike. S obzirom na to da je energetska kriza uvelike oslabjela, vlade bi trebale nastaviti ukidati povezane mjere potpore, što je ključno kako bi se izbjeglo povećanje srednjoročnih inflacijskih pritisaka, koji bi inače doveli do potrebe za pooštravanjem monetarne politike. Osim ukidanja mjera povezanih s pandemijom i energijom, vlade bi općenito trebale ostvariti napredak prema stabilnijim fiskalnim pozicijama kako bi se osiguralo da su javne financije na održivoj putanji.
EU‑u je potreban čvrst i vjerodostojan okvir za koordinaciju gospodarskih i fiskalnih politika.
Čvrst okvir EU‑a za koordinaciju i nadzor gospodarskih i fiskalnih politika i nadalje je ključan. Nakon opsežnih rasprava Vijeće Europske unije postiglo je 2023. dogovor o reformi okvira gospodarskog upravljanja EU‑a, čime je otvoren put za trijalog između Europske komisije, Vijeća EU‑a i Europskog parlamenta. Godina 2024. bit će važna godina za njezinu provedbu.[7]
U drugom dijelu godine troškovi rada najviše su pridonijeli domaćoj inflaciji.
1.5. Uvjeti kreditiranja i financiranja znatno su pooštreni zbog povećanja kamatnih stopa monetarne politike
Niži prinosi na obveznice unatoč pooštravanju monetarne politike odražavaju promjene očekivanja krajem godine.
Dugoročne kamatne stope i trošak zaduživanja poduzeća i kućanstava za kupnju kuće
Izvori: Bloomberg, LSEG i izračun ESB‑aNapomene: Mjesečni podatci. Prinos na desetogodišnje državne obveznice europodručja jest prosjek ponderiran BDP‑om. Pokazatelji troškova zaduživanja izračunavaju se agregiranjem kratkoročnih i dugoročnih kamatnih stopa banaka na kredite uporabom 24‑mjesečnoga pomičnog prosjeka iznosa novih poslova. Posljednji podatci odnose se na prosinac 2023.
Najširi monetarni agregat i posredovanje banaka odražavali su pooštravanje monetarne politike.
Kamatne stope banaka na kredite poduzećima i kućanstvima znatno su rasle usporedno s pooštravanjem monetarne politike.
Bankovno kreditiranje kućanstava i poduzeća znatno je oslabjelo u 2023. zbog strožih kreditnih uvjeta (Grafikon 1.11.). Neto mjesečni tokovi kredita u posljednja tri tromjesečja 2023. bili su blizu nule. Godišnja stopa rasta bankovnih kredita kućanstvima smanjivala se i pala je na 0,3 % u prosincu, uglavnom odražavajući usporavanje rasta hipotekarnih kredita u uvjetima pada cijena stambenih nekretnina, prvi put od 2014. Godišnja stopa rasta bankovnih kredita poduzećima također je pala i iznosila je 0,4 % u prosincu, a neto tokovi ukupnoga vanjskog financiranja poduzeća bili su na dosad najnižim razinama (Grafikon 1.12.).
Rast M3 i rast kredita poduzećima i kućanstvima
Izvori: ESB i EurostatNapomene: „Poduzeća” su nefinancijska društva. U „kreditima nemonetarnih financijskih institucija i ostatka svijeta” nemonetarne financijske institucije obuhvaćaju druge financijske posrednike, mirovinske fondove i osiguravajuća društva. „Krediti monetarnih financijskih institucija” i „krediti nemonetarnih financijskih institucija i ostatka svijeta” prilagođeni su za prodaje kredita i sekuritizaciju. „Ostalo” je razlika između ukupnog iznosa i instrumenata navedenih u grafikonu i uglavnom uključuje kredite između poduzeća i trgovinske kredite. Posljednji podatci odnose se na treće tromjesečje 2023. Godišnji tok za 2023. izračunava se kao zbroj tokova četiriju tromjesečja od četvrtog tromjesečja 2022. do trećeg tromjesečja 2023.
ESB radi na boljem razumijevanju makroekonomskih posljedica klimatskih promjena i politika za ublažavanje njihova učinka, u skladu s obvezama preuzetima nakon preispitivanja strategije monetarne politike u 2020. i 2021.[11] Ti su napori vrlo važni za ESB‑ovu glavnu zadaću održavanja stabilnosti cijena. Zbog složenosti klimatskih promjena te nelinearne i vrlo neizvjesne prirode njihovih učinaka potrebna je poboljšana makroekonomska analiza kako bi se ograničile pogreške u prognoziranju i razumjele strukturne promjene koje klimatske promjene stvaraju u gospodarstvu.
Sve veći učinak toplinskih valova na inflaciju cijena hrane u Europi
Ekstremni vremenski događaji obično kratkoročno smanjuju proizvodnju, ali ukupni gospodarski učinak nadilazi izravne i trenutačne učinke do kojih bi došlo, na primjer, zbog uništavanja kuća, tvornica i strojeva. Primjeri uključuju poremećaje u drugim regijama ili sektorima zbog povezanosti opskrbnih lanaca ili oštećene infrastrukture. Gubitci prihoda u pogođenim sektorima i niža proizvodnja obično će smanjiti potražnju za proizvodima i uslugama drugih sektora. Drugi je učinak veća nesigurnost, što bi moglo potaknuti kućanstva i poduzeća da ponovo procijene svoja stajališta o riziku od katastrofa i stoga smanje potrošnju.
Tijekom duljih razdoblja klimatske promjene također mogu trajnije smanjiti rast proizvodnje.[14] Primjerice, smanjenje snježnih padalina ugrozit će održivost mnogih skijaških područja u Europi, a neke sredozemne regije mogle bi postati prevruće za ljetni turizam, dok bi neke sjeverne regije mogle ostvariti koristi. Prinosi u poljoprivredi i šumarstvu vjerojatno će se smanjiti zbog viših prosječnih temperatura. Iako se promjenom usjeva mogu ublažiti neki učinci, manje predvidivi obrasci temperature i padalina vjerojatno će negativno utjecati na poljoprivrednu proizvodnju. Više temperature koje premašuju zonu ugode od oko 19 – 22 °C, koje će vjerojatno biti češće u toplijim klimatskim uvjetima, smanjuju produktivnost radnika.
Prilagodba, odnosno usklađivanje s toplijim klimatskim uvjetima, mogla bi pomoći u ograničavanju makroekonomskih učinaka. To uključuje, na primjer, postavljanje klimatizacije kako bi se smanjio utjecaj toplinskog stresa na produktivnost rada ili promjenu usjeva kako bi se ograničili gubitci produktivnosti u poljoprivredi. Međutim, takve će mjere vjerojatno utjecati na državne proračune i fiskalni prostor.[15] Osiguranje pruža dodatni alat za prilagodbu, ali u Europi već postoji znatan nedostatak u zaštiti osiguranja od klimatskih rizika.[16]
Za postizanje smanjenja emisija kojim bi se ispunili ciljevi Pariškog sporazuma i za sprječavanje katastrofalnijega globalnog zatopljenja potrebna je opsežna strukturna preobrazba gospodarstva. Kapital i radna snaga moraju se preraspodijeliti među sektorima i unutar njih, pa čak i unutar pojedinih poduzeća (npr. proizvođači automobila morat će tvornice za proizvodnju automobila s unutarnjim izgaranjem pretvoriti u tvornice za proizvodnju električnih vozila s pogonom na baterije). Uspješnost te preraspodjele ovisit će o provedbi učinkovitih tranzicijskih politika, fleksibilnosti tržišta, a posebno sposobnosti gospodarstva da financira i apsorbira znatna potrebna kapitalna ulaganja, razvoju dekarboniziranih tehnologija i dostupnosti kvalificirane radne snage za njihovu provedbu.
Analiza koja upućuje na povoljan gospodarski učinak mjera klimatske politike uvedenih do danas vjerojatno ne daje potpunu sliku.[17] Dostupne procjene kretanja cijena ugljika koje se zasnivaju na modelu upućuju na samo ograničen učinak na proizvodnju i inflaciju.[18] Međutim, uključene mjere i nadalje znatno podbacuju u ispunjavanju EU‑ova cilja smanjenja emisija, a širi učinak tranzicije, uključujući učinke ojačanih propisa i ciljeva, može biti manje jednostavno kvantificirati.
Brzina tranzicije uvelike utječe na konačni gospodarski učinak: odgađanje tranzicije zahtijevat će brže i radikalnije promjene politike u kasnijem razdoblju, što će povećati vjerojatnost neupotrebljive imovine i veće strukturne nezaposlenosti.[19] Osim toga, različite tranzicijske politike razlikuju se s obzirom na njihov učinak na produktivnost.[20] Tržišne politike, kao što su porezi na emisiju CO2, imaju manji utjecaj na produktivnost poduzeća s visokim emisijama ugljika od netržišnih politika (kao što je zabrana određenih proizvoda ili procesa).
Na konkurentnost gospodarstva europodručja utječu i globalne odluke o tranzicijskim politikama. Među njima su više cijene ugljika i industrijske politike kao što je nedavni zakon o smanjenju inflacije u Sjedinjenim Američkim Državama. Sustav EU‑a za trgovanje emisijama (engl. Emissions Trading Scheme, EU ETS) može potaknuti „istjecanje ugljika”, tj. premještanje gospodarske aktivnosti i emisija u regije s blažim zahtjevima koji se odnose na emisije. To se može smanjiti brižnim kalibriranjem mehanizma za ugljičnu prilagodbu na granicama zajedno s postojećim mehanizmima za sprječavanje istjecanja ugljika.[21]
Sveukupno gledano, klimatske promjene i politike ublažavanja klimatskih promjena utječu na gotovo sve aspekte makroekonomskih analiza koje provode središnje banke. I nadalje postoje ključna otvorena pitanja povezana, primjerice, s načinom na koji bi se tranzicija trebala odvijati i s posljedičnim strukturnim promjenama u gospodarstvu, s makroekonomskim utjecajem ekstremnih vremenskih uvjeta i rizicima koji proizlaze iz ubrzanih klimatskih promjena, te s ulogom prirodnoga kapitala i usluga ekosustava.
Okvir 2.	Uloga jedinične dobiti u najnovijim domaćim cjenovnim pritiscima
Ovaj se okvir bavi pitanjem kako je jedinična dobit pridonijela dinamici domaćih cjenovnih pritisaka u 2023. s računovodstvenog stajališta.
Domaći cjenovni pritisci bili su vrlo snažni u 2023., ali su se blago smanjivali tijekom godine zbog smanjenja jedinične dobiti.
Snažan rast jedinične dobiti u 2022. i početkom 2023. može se objasniti iznimnim gospodarskim kretanjima nakon pandemije.
Izvori: Eurostat i izračun ESB‑aNapomena: Posljednji podatci odnose se na četvrto tromjesečje 2023.
Nakon slabljenja iznimnih činitelja jedinična dobit ponovo se uskladila s gospodarskim ciklusom i preuzela svoju uobičajenu ulogu zaštitnog sloja.
Nadalje, ESB je u 2023. nastavio s postupnim ukidanjem, započetim u 2022., svojih mjera povezanih s pandemijom koje su se odnosile na ublažavanje zahtjeva povezanih s kolateralom, a kreditni rejting Helenske Republike podignut je na razinu investicijskog rejtinga. Tijekom cijele 2023. Eurosustav je naglašavao upravljanje rizicima kako bi osigurao učinkovitu provedbu politike, među ostalim, diversifikacijom prihvaćenih izvora za kreditnu procjenu. Zbog povećanja ključnih kamatnih stopa radi smanjenja inflacije ESB je ostvario gubitke od negativnih kamatnih prihoda, koji su djelomično neutralizirani prethodno uspostavljenim financijskim zaštitnim slojevima. Očekuje se da će monetarni prihodi ESB‑a u budućnosti ponovo porasti, što će pridonijeti njegovoj operativnoj učinkovitosti.
2.1. Provođenje restriktivne monetarne politike kako bi se inflacija vratila na ciljnu razinu od 2 %
Inflacija je u siječnju i nadalje iznosila 8,6 %, a gospodarstvo je ostalo otporno unatoč sve većim izazovima.
Početkom 2023. gospodarski je rast stagnirao u europodručju, nakon znatnog usporavanja od sredine 2022. Međutim, gospodarstvo je pokazivalo znakove otpornosti u uvjetima znatnih izazova koji su proizlazili iz prigušene globalne gospodarske aktivnosti, geopolitičke neizvjesnosti zbog rata koji Rusija vodi protiv Ukrajine i visoke inflacije te pooštrenih uvjeta financiranja. Ukupna inflacija smanjila se u siječnju zbog nižih cijena energije, ali je ostala na visokoj razini od 8,6 %, na što su utjecale i više cijene hrane. To je djelomično bilo posljedica sveprisutnog učinka visokih troškova energije u cijelom gospodarstvu, koji su također utjecali na cijene hrane, zajedno s kontinuiranim, iako sve slabijim, činiteljima povezanima s pandemijom, kao što su poremećaji u opskrbnim lancima i potisnuta potražnja. Rast plaća također se ubrzavao.
Upravno je vijeće u veljači povisilo kamatne stope i izrazilo namjeru da ih dodatno poveća.
Previranja u bankarskom sektoru SAD‑a dovela su do neizvjesnosti u Europi i naglasila potrebu da se u odlukama o kamatnim stopama primijeni pristup koji se zasniva na podatcima.
Postajalo je sve očitije da je restriktivna monetarna politika imala znatan utjecaj na uvjete financiranja u europodručju.
Upravno vijeće nastavilo je povećavati kamatne stope monetarne politike jer su temeljni cjenovni pritisci ostali visoki...
Ukupna se inflacija znatno smanjila. U svibnju je pala na 6,1 % s 8,5 % u veljači, a u ožujku i travnju iznosila je 6,9 % odnosno 7,0 %. Ipak, premda se očekivalo da će inflacija nastaviti padati prema ciljnoj razini, uglavnom potaknuta istodobnim pooštravanjem uvjeta financiranja koje je sve nepovoljnije djelovalo na potražnju, i nadalje se očekivalo da će cjenovni pritisci ostati predugo previsoki. Stoga se Upravno vijeće odlučilo za još dva uzastopna povećanja kamatnih stopa od 25 baznih bodova u svibnju odnosno lipnju.
Nakon usporavanja dinamike reinvestiranja u ožujku, srpanj je obilježio kraj reinvestiranja u sklopu APP‑a. Predviđeno je da će se reinvestiranje u sklopu PEPP‑a nastaviti najmanje do kraja 2024. Istodobno su kretanja u razdoblju od prethodnog sastanka Upravnog vijeća o monetarnoj politici potvrđivala očekivanje da će se inflacija do kraja godine nastaviti smanjivati, ali će dulje razdoblje ostati viša od ciljne razine. S obzirom na to, Upravno vijeće nastavilo je u srpnju povećavati kamatne stope, za još 25 baznih bodova.
Upravno vijeće također je odlučilo u srpnju smanjiti stopu remuneracije minimalnih pričuva s kamatne stope na stalno raspoloživu mogućnost deponiranja na 0 %. Cilj te odluke bilo je održavanje učinkovitosti monetarne politike zadržavanjem kontrole nad stajalištem monetarne politike uz istodobno osiguravanje potpunog prijenosa odluka o kamatnim stopama na novčana tržišta. Osim toga, povećana je učinkovitost politike smanjenjem ukupnih kamatnih troškova koji proizlaze iz pričuva, a istodobno je ostvaren jednak stupanj monetarne restrikcije.
S obzirom na to da je inflacija u kolovozu ostala gotovo nepromijenjena na razini od 5,3 % zabilježenoj u srpnju i da su inflacijski izgledi u projekcijama stručnjaka ESB‑a iz rujna revidirani naviše za 2023. i 2024., uglavnom zbog viših cijena energije, Upravno vijeće na sastanku u rujnu povećalo je ključne kamatne stope ESB‑a za još 25 baznih bodova. Zbog toga je kumulativno povećanje tijekom 2023. iznosilo 200 baznih bodova, a kamatna stopa na stalno raspoloživu mogućnost deponiranja kod središnje banke dosegnula je 4 % (Grafikon 2.1.).
... i izjavilo da bi dovoljno dugo zadržavanje kamatnih stopa monetarne politike na trenutačnim razinama znatno pridonijelo skorom povratku inflacije na ciljnu razinu.
U listopadu je završilo najdulje razdoblje uzastopnog rasta kamatnih stopa u povijesti eura.
Kako se godina bližila kraju, inflacija se nastavila smanjivati i u studenome je dosegnula 2,4 %. Međutim, na sastanku u prosincu Upravno vijeće procijenilo je da će zbog baznih učinaka inflacija vjerojatno ponovo privremeno rasti u kratkoročnom razdoblju. Temeljna inflacija dodatno se smanjila. Makroekonomske projekcije stručnjaka Eurosustava upućivale su na to da će se inflacija nastaviti postupno smanjivati u 2024. Domaći cjenovni pritisci istodobno su i nadalje bili povećani, ponajprije zbog snažnog rasta jediničnih troškova rada.
Upravno vijeće nije mijenjalo kamatne stope i odlučilo je nastaviti s normalizacijom bilance Eurosustava.
U tim je uvjetima Upravno vijeće na sastanku u prosincu odlučilo zadržati ključne kamatne stope nepromijenjenima.
Osim toga, Upravno vijeće odlučilo je u prosincu nastaviti s normalizacijom bilance Eurosustava. Izrazilo je namjeru da u potpunosti reinvestira glavnice dospjelih vrijednosnih papira u sklopu PEPP‑a do sredine 2024., prije nego što počne smanjivati portfelj za prosječno 7,5 mlrd. EUR mjesečno do kraja godine i nakon toga obustavi reinvestiranje.
Bilanca Eurosustava postupno se smanjivala zbog završetka reinvestiranja u sklopu APP‑a i dospijeća operacija TLTRO III.
U 2023. nastavljeno je postupno smanjivanje bilance Eurosustava započeto u 2022. s normalizacijom monetarne politike. Bilanca se dodatno smanjila jer su faza potpunoga i djelomičnog reinvestiranja u sklopu APP‑a završene u veljači odnosno u lipnju. Eurosustav je tijekom cijele godine nastavio s potpunim reinvestiranjem u sklopu PEPP‑a. Do kraja 2023. bilanca se smanjila na 6,9 bil. EUR, uglavnom zbog dospjelih operacija TLTRO III i prijevremenih otplata, a donekle i zbog početka likvidacije portfelja APP‑a.
Na kraju 2023. stavke povezane s monetarnom politikom na strani imovine u bilanci Eurosustava iznosile su 5,1 bil. EUR, što je smanjenje od 1,2 bil. EUR u odnosu na kraj 2022. Krediti kreditnim institucijama europodručja iznosili su 6 % ukupne imovine (smanjenje u odnosu na 17 % na kraju 2022.), a na vrijednosne papire koji se drže za potrebe monetarne politike odnosilo se 68 % ukupne imovine (povećanje u odnosu na 62 % na kraju 2022.). Ostala financijska imovina u bilanci uglavnom je obuhvaćala imovinu nominiranu u stranoj valuti, zlato i portfelje nominirane u eurima koji se ne drže za potrebe monetarne politike.
Na strani obveza ukupan iznos sredstava pričuva kreditnih institucija i korištenja novčanih depozita smanjio se na 3,5 bil. EUR na kraju 2023. (s 4,0 bil. EUR na kraju 2022.) te je činio 51 % ukupnih obveza (u odnosu na 50 % na kraju 2022.). Novčanice u optjecaju bile su gotovo nepromijenjene i iznosile su 1,6 bil. EUR, što je činilo 23 % ukupnih obveza (što je povećanje u odnosu na 20 %).
Nakon najave iz prosinca 2022. Eurosustav je tijekom 2023. radio na reviziji svojega operativnog okvira za upravljanje kratkoročnim kamatnim stopama, koja je zaključena u ožujku 2024.
Izvor: ESBNapomene: Pozitivni podatci odnose se na imovinu, a negativni na obveze. Linija za višak likvidnosti predstavljena je kao pozitivan podatak iako se odnosi na zbroj sljedećih stavki obveza: stanje na tekućim računima iznad obvezne pričuve i korištenje novčanih depozita.
Uvođenje eura u Hrvatskoj 1. siječnja 2023. i uključivanje bilance Hrvatske narodne banke u konsolidiranu bilancu Eurosustava povećali su ukupnu imovinu i obveze Eurosustava za 45 mlrd. EUR.
Distribucija portfelja APP‑a i PEPP‑a po kategorijama imovine i jurisdikcijama
Tržište je dobro apsorbiralo smanjivanje programa kupnje vrijednosnih papira.
APP obuhvaća četiri programa kupnje vrijednosnih papira: treći program kupnje pokrivenih obveznica (CBPP3), program kupnje vrijednosnih papira osiguranih imovinom (ABSPP), program kupnje vrijednosnih papira javnog sektora (PSPP) i program kupnje vrijednosnih papira sektora poduzeća (CSPP). PEPP je uveden 2020. kao odgovor na pandemiju. Sve kategorije imovine prihvatljive u sklopu APP‑a također su prihvatljive za PEPP; izuzeće od zahtjeva za prihvatljivost privremeno je odobreno u sklopu PEPP‑a za vrijednosne papire koje je izdala Helenska Republika.[25]
Na kraju 2023. PEPP je iznosio 1,7 bil. EUR (po amortiziranom trošku). Na pokrivene obveznice odnosilo se manje od 1 % (6 mlrd. EUR), na korporativni sektor 3 % (46 mlrd. EUR), a na javni sektor 97 % (1,614 mlrd. EUR).[26] Ponderirano prosječno dospijeće ulaganja u vrijednosne papire javnog sektora u sklopu PEPP‑a iznosilo je 7,3 godine na kraju 2023., uz određene razlike među jurisdikcijama.
Vrijednosni papiri kupljeni u sklopu PSPP‑a, CSPP‑a, CBPP3 i PEPP‑a i nadalje su bili raspoloživi za pozajmljivanje vrijednosnih papira kako bi se poduprla likvidnost tržišta obveznica i repo ugovora. Uvjeti na tržištu repo ugovora u 2023. znatno su se poboljšali u odnosu na prethodnu godinu, što se odrazilo na manji obujam kreditiranja.
Na kraju 2023. nepodmireni iznos operacija refinanciranja Eurosustava iznosio je 410 mlrd. EUR, što je smanjenje od 914 mlrd. EUR u odnosu na kraj 2022. Ta je promjena uglavnom posljedica dobrovoljnih prijevremenih otplata (312,5 mlrd. EUR) i dospijeća operacija (612,9 mlrd. EUR) u sklopu serije TLTRO III. Ponderirano prosječno dospijeće nepodmirenog iznosa operacija refinanciranja Eurosustava smanjilo se s oko 10,5 mjeseci na kraju 2022. na 5,2 mjeseca na kraju 2023.
U ožujku 2022. ESB je najavio postupno ukidanje pandemijskih mjera ublažavanja zahtjeva povezanih s kolateralom. Te su mjere bile ključan element odgovora monetarne politike ESB‑a na pandemiju, čime je drugim ugovornim stranama olakšan pristup kreditnim operacijama Eurosustava zbog povećanja opsega prihvatljivoga kolaterala. Mjere su uglavnom bile usmjerene na privremeno smanjenje korektivnih faktora za sve kategorije imovine za točno 20 % i privremeno proširenje okvira za dodatna kreditna potraživanja koje su provele neke nacionalne središnje banke.
Postupno ukidanje započelo je u srpnju 2022. U drugom koraku, koji je započeo 29. lipnja 2023., u potpunosti je ukinuto privremeno smanjenje korektivnih faktora za utrživu i neutrživu imovinu i proveden je novi plan primjene korektivnih faktora, čime je razina tolerancije rizika ESB‑a za kreditne operacije vraćena na pretpandemijsku razinu.[27]
U rujnu 2023. odgovarajući kreditni rejting Helenske Republike povećan je s 4. stupnja na 3. stupanj kreditne kvalitete na usklađenoj ljestvici kreditnih rejtinga Eurosustava (s BB+ na BBB–), čime su svi dužnički instrumenti koje je izdala središnja država Helenske Republike dosegnuli razinu investicijskog rejtinga.[30] Stoga se na dužničke instrumente koje je izdala središnja država Helenske Republike, na koje je prethodno primijenjeno izuzeće iz smjernice o privremenim mjerama koje se odnose na kolateral, od rujna 2023. primjenjuju kriteriji prihvatljivosti u skladu s općim okvirom za kolateral.
Nominalni iznos prihvatljivih utrživih vrijednosnih papira povećao se za 1,2 bil. EUR u 2023. i na kraju godine dosegnuo je razinu od 18,3 bil. EUR (Grafikon 2.3.). Vrijednosni papiri središnje države i nadalje su najveća kategorija imovine (9,9 bil. EUR). Ostale kategorije imovine obuhvaćale su korporativne obveznice (1,9 bil. EUR), pokrivene bankovne obveznice (1,8 bil. EUR) i neosigurane bankovne obveznice (2 bil. EUR). Na obveznice regionalnih država (603 mlrd. EUR), vrijednosne papire osigurane imovinom (600 mlrd. EUR) i ostale utržive vrijednosne papire (1,4 bil. EUR) odnosio se relativno mali dio skupa prihvatljivih vrijednosnih papira.
Izvor: ESBNapomene: Vrijednosti vrijednosnih papira jesu nominalne vrijednosti. Grafikon prikazuje prosjeke podataka na kraju mjeseca za svako razdoblje.
Izvor: ESBNapomene: Za kolateral prikazuju se prosjeci podataka na kraju mjeseca za svako razdoblje, a vrijednosti su prikazane nakon vrednovanja i korektivnih faktora. Za nepodmirene kredite rabe se dnevni podatci.
Eurosustav kontinuirano upravlja financijskim rizicima povezanima s provođenjem svojih operacija monetarne politike. Njegova funkcija upravljanja rizicima nastoji ostvariti učinkovitost rizika, odnosno ostvariti ciljeve monetarne politike s najmanje rizika.[31]
Gubitci su nastali zbog neusklađenosti imovine i obveza s obzirom na osjetljivost na promjene kamatnih stopa.
Glavne promjene okvira za upravljanje rizicima Eurosustava u 2023. bile su daljnja diversifikacija njegovih izvora za kreditnu procjenu i snažnije usmjeravanje kupnja vrijednosnih papira sektora poduzeća na klimatski uspješnije izdavatelje.
Godinu 2023. obilježilo je prihvaćanje dodatnih izvora za kreditnu procjenu unutar okvira za kreditnu procjenu Eurosustava (ECAF). ECAF je okvir za upravljanje rizicima koji primjenjuje Eurosustav za smanjenje kreditnog rizika imovine koja se upotrebljava u operacijama monetarne politike. Njime se definiraju postupci, pravila i tehnike koji osiguravaju da sva prihvatljiva imovina kontinuirano ispunjava zahtjeve Eurosustava u vezi s visokim kreditnim standardima. To uključuje procjenu, prihvaćanje i praćenje različitih vrsta izvora za kreditnu procjenu.
Interni sustav za kreditnu procjenu središnje banke Bank of Greece prihvaćen je kao izvor za kreditnu procjenu.
U travnju 2023. Upravno vijeće odlučilo je prihvatiti interni sustav za kreditnu procjenu središnje banke Bank of Greece, u kojemu se kao izvor za kreditnu procjenu upotrebljavaju procjene grčkih pravnih subjekata iz nefinancijskog sektora. Te se procjene sada mogu upotrijebiti za utvrđivanje prihvatljivosti kreditnih potraživanja od grčkih nefinancijskih društava kao kolaterala za kreditne poslove Eurosustava i za utvrđivanje korektivnih faktora za ta potraživanja. Unutarnji sustav procjene središnje banke Bank of Greece jedan je od devet nacionalnih sustava za kreditnu procjenu središnjih banaka koje Upravno vijeće trenutačno prihvaća.
Scope Ratings GmbH prihvaćen je kao nova vanjska agencija za procjenu kreditnog rejtinga.
U studenome je Upravno vijeće odlučilo prihvatiti Scope Ratings GmbH kao vanjsku instituciju za procjenu kreditnog rizika (VIPKR), nakon temeljite procjene zahtjeva tog društva koju je Eurosustav proveo na temelju svojih kriterija za prihvaćanje VIPKR‑a. U procjeni su obuhvaćeni kvantitativni i kvalitativni kriteriji, kao i sve relevantne nadzorne povratne informacije Europskoga nadzornog tijela za vrijednosne papire i tržišta kapitala. Rejtinzi koje dodijeli Scope Ratings upotrebljavat će se zajedno s rejtinzima već prihvaćenih vanjskih institucija za procjenu kreditnog rizika (DBRS Morningstar, Fitch Ratings, Moody’s i S&P Global Ratings) za utvrđivanje prihvatljivosti imovine kao kolaterala za operacije monetarne politike i korektivnih faktora koji se trebaju primijeniti, nakon završetka postupka integracije rejtinga koje je dodijelio Scope Ratings u IT infrastrukturu Eurosustava.
Upravljanje rizicima kupnje vrijednosnih papira u sklopu APP‑a i PEPP‑a
Financijskim rizicima kupnje vrijednosnih papira nastavilo se upravljati na temelju specifičnih okvira za kontrolu rizika za svaku kategoriju imovine.
Okvir 3.	Kretanje viška likvidnosti i njegov učinak na eursku kamatnu stopu na neosiguranom tržištu
U ovom se okviru istražuju posljedice smanjenja bilance Eurosustava na eursko tržište novca. Smanjenje viška likvidnosti koje je posljedica smanjenja bilance nije narušilo prijenos promjena ključnih kamatnih stopa ESB‑a na kamatne stope na neosiguranom tržištu novca. Međutim, asimetrija se pojavila u 2023. kao reakcija na razliku između eurske kratkoročne kamatne stope (€STR) i kamatne stope ESB‑a na stalno raspoloživu mogućnost deponiranja kod središnje banke, koja je slabije reagirala na ponovnu apsorpciju viška likvidnosti nego na prethodnu injekciju likvidnosti. Preliminarna analiza upućuje na to da je ta pojava vjerojatno privremena.
Niža likvidnost nije smanjila razliku između €STR‑a i kamatne stope na stalno raspoloživu mogućnost deponiranja kod središnje banke.
Povijesni podatci upućuju na to da bi znatno smanjenje viška likvidnosti trebalo dovesti do smanjenja razlike između €STR‑a i kamatne stope na stalno raspoloživu mogućnost deponiranja kod središnje banke. Međutim, nedavno smanjenje viška likvidnosti nije dovelo do smanjenja te razlike (Grafikon A, panel b)), koja se povećavala do druge polovine 2022. i potom se stabilizirala na oko –10 baznih bodova od studenoga 2022. nadalje. Odstupanje od povijesnih obrazaca otvorilo je pitanje je li riječ o privremenoj pojavi ili o strukturnoj promjeni.
Izvori: ESB (baza podataka o tržišnim operacijama), Bloomberg i izračun EurosustavaNapomene: Panel a): razdoblje negativne kamatne stope na stalno raspoloživu mogućnost deponiranja kod središnje banke završava 26. srpnja 2022., a 27. srpnja kamatna stopa promijenjena je s –0,50 % na 0,00 %. Panel b): razdoblje negativne kamatne stope na stalno raspoloživu mogućnost deponiranja kod središnje banke (prikazano na ovom grafikonu) traje od 1. listopada 2019. do 26. srpnja 2022. Razdoblje kamatne stope na stalno raspoloživu mogućnost deponiranja kod središnje banke od nula posto traje od 27. srpnja do 13. rujna 2022. Razdoblje pozitivne kamatne stope na stalno raspoloživu mogućnost deponiranja kod središnje banke počinje 14. rujna 2022., kada je kamatna stopa povećana s 0,00 % na 0,75 %.
Učinkovita deaktivacija sustava dviju naknada za pričuve radi remuneracije viška pričuva banaka dovela je u srpnju 2022. do toga da je višak likvidnosti u iznosu od 1 bil. EUR postao dostupan za trgovanje (Grafikon B, panel a)). U razdoblju negativnih kamatnih stopa, a nakon uvođenja sustava dviju naknada za pričuve u listopadu 2019., višak likvidnosti koji je bio stvarno dostupan za trgovanje bio je niži od ukupnog iznosa viška likvidnosti, s obzirom na to da je na višak likvidnosti koji se drži kod Eurosustava dobro utjecala povoljna naknada, odnosno bio je izuzet od negativnih kamatnih stopa. Kraj negativnih kamatnih stopa monetarne politike u srpnju 2022. eliminirao je tu prednost. Oslobađanje dodatnih sredstava kojima se može trgovati pridonijelo je, među ostalim, trgovanju banaka neosiguranim prekonoćnim depozitima.
Prema skupu podataka statističkih izvješća o tržištima novca (MMSR) neosigurano zaduživanje poraslo je s prosječnoga dnevnog iznosa od 120 mlrd. EUR tijekom razdoblja negativne kamatne stope na stalno raspoloživu mogućnost deponiranja kod središnje banke u 2021. i 2022. na 210 mlrd. EUR krajem 2023., pri čemu je povećanje obuhvaćalo sve sektore drugih ugovornih strana (Grafikon B, panel b)). Povratak na pozitivne stope i kraj sustava dviju naknada za pričuve doveli su tako do znatnog povećanja ponude u neosiguranom segmentu.
Izvori: ESB (baza podataka o tržišnim operacijama, MMSR), Bloomberg i izračun EurosustavaNapomene: Panel a): razdoblje negativne kamatne stope na stalno raspoloživu mogućnost deponiranja kod središnje banke završava 26. srpnja 2022., a 27. srpnja kamatna stopa promijenjena je s –0,50 % na 0,00 %. „Izuzete pričuve” odnose se na dio viška likvidnosti koji je izuzet od negativne naknade u sustavu dviju naknada za pričuve. Panel b): razdoblje pozitivne kamatne stope na stalno raspoloživu mogućnost deponiranja kod središnje banke počinje 14. rujna 2022., kada je kamatna stopa povećana s 0,00 % na 0,75 %. Promet koji se prikazuje u grafikonu uključuje sve prekonoćne depozite na koje se primjenjuje €STR, depozite nefinancijskih društava, depozitne račune po viđenju i dio drugoga preostalog zaduživanja s dospijećem do jedne godine. „Ostalo” uključuje investicijske fondove (isključujući novčane fondove), mirovinske fondove i osiguravajuće fondove te preostale sektore.
Zaključno, izostanak smanjenja razlike između €STR‑a i kamatne stope na stalno raspoloživu mogućnost deponiranja kod središnje banke mogao bi biti privremena pojava jer u uvjetima viška ponude banke zadržavaju tržišnu moć pregovaranja o cijeni kratkoročnih depozita kako bi se pokrili učinci na regulatorne omjere. Može ipak doći do ponovnog usklađenja €STR‑a i kamatne stope na stalno raspoloživu mogućnost deponiranja kod središnje banke jer će se razine viška likvidnosti nastaviti smanjivati, što bi moglo promijeniti ravnotežu moći između potražnje za gotovinom i njezine ponude.
3. Europski financijski sektor: otporan, ali djeluje u nestabilnom okružju financijske stabilnosti
Banke u europodručju pokazale su se otpornima u 2023., osobito u okolnostima propasti banaka u Sjedinjenim Američkim Državama i Švicarskoj. Na njih je povoljno utjecao napredak ostvaren u nekoliko područja, zajedno s kontinuiranim nadzornim djelovanjem. Okružje financijske stabilnosti ipak je i nadalje bilo nestabilno jer su stroži uvjeti financiranja stvarali izazove za realno gospodarstvo i financijski sektor. Nacionalna tijela nastavila su provoditi ili pooštravati makrobonitetne zaštitne slojeve kako bi povećala snagu bankarskog sektora. Nadalje, regulatorni okviri za banke, kao i za financijsku infrastrukturu i inovacije, dodatno su poboljšani kako bi se povećala dugoročna otpornost financijskog sustava.
Okružje financijske stabilnosti u europodručju i nadalje je bilo nestabilno.
Stroži uvjeti financiranja i veći troškovi servisiranja duga za kućanstva, poduzeća i države
Države europodručja, koje su prethodnih godina zadržavale niske kamatne stope i u kontekstu ESB‑ova instrumenta zaštite transmisije, zabilježile su sveobuhvatno povećanje troškova financiranja u 2023., uz ograničenu disperziju među državama tijekom godine. Međutim, s obzirom na to da su države suočene s potrebom reprogramiranja dospjelog duga po višim kamatnim stopama, njihovi troškovi financiranja i nadalje su osjetljivi na kretanje fiskalnih fundamenata, posebice na rizik od fiskalnog odstupanja, što bi moglo ponovo potaknuti zabrinutost glede održivosti državnog duga. Istodobno, bilo kakva neopravdana, neuredna dinamika na tržištu državnog duga može biti spriječena fleksibilnošću u reinvestiranju vrijednosnih papira kupljenih u sklopu ESB‑ova hitnog programa kupnje zbog pandemije i ESB‑ovim instrumentom zaštite transmisije, ako su ispunjeni potrebni uvjeti.
Slično tome, prije i tijekom pandemije niske kamatne stope povoljno su djelovale na korporativni sektor, a njegove zarade ostvarile su dobre rezultate u 2023. Ranjivosti poduzeća porasle su zbog slabljenja utjecaja oporavka, pooštravanja uvjeta kreditiranja i porasta troškova servisiranja duga. Broj propalih poduzeća počeo je rasti tijekom godine, iako je općenito još bio malen. Poduzeća iz sektora nekretnina bila su osobito ranjiva zbog kontinuiranog pada na tržištu poslovnih nekretnina u europodručju.
Sektor kućanstava suočio se s pogoršanjem sposobnosti otplate duga u 2023. zbog rasta kamatnih stopa i kontinuirane korekcije na tržištima stambenih nekretnina. Snažan rast troškova zaduživanja od početka ciklusa pooštravanja monetarne politike očito je negativno utjecao na potražnju za hipotekarnim kreditima. Bez obzira na to, snažno tržište rada i ograničenja na strani ponude stambenih nekretnina podupirali su uredno hlađenje tržišta stambenih nekretnina. Ipak, i nadalje povišena vrednovanja upućuju na to da bi se ranjivosti mogle ostvariti u slučaju nekontroliranih korekcija cijena.
Banke, fondovi i osiguravatelji u europodručju i u 2023. su se suočavali s izazovima povezanima s klimatskim promjenama. Rizik za kibersigurnost također je zahtijevao pomno praćenje. Sve veća učestalost prirodnih katastrofa velikih razmjera kao posljedica klimatskih promjena i sve veći razmjer povezanih gubitaka također su doveli do povećanja cijena osiguranja u uvjetima ograničene dostupnosti osiguranja od klimatskih nepogoda.[33] To je naglasilo rizik od povećane učestalosti klimatskih šokova koji pogoršavaju izazove glede profitabilnosti s kojima se suočavaju neživotni osiguravatelji i povećavaju postojeće nedostatke u zaštiti (udio gospodarskih gubitaka koji nisu pokriveni osiguranjem), što bi moglo nepovoljno utjecati na makroekonomsku situaciju i financijsku stabilnost.
ESB ima zadaću procjenjivati makrobonitetne kapitalne mjere koje za banke predlažu nacionalna tijela u državama koje sudjeluju u jedinstvenome nadzornom mehanizmu. Važno je naglasiti da je ESB ovlašten primijeniti i strože kapitalne mjere ako to bude potrebno. ESB‑ovo pomno praćenje nacionalnih makrobonitetnih politika u 2023. nije utvrdilo potrebu za tim jer je nekoliko država već provelo nove makrobonitetne mjere ili pooštrilo postojeće kako bi ojačale otpornost svojih bankovnih sustava na akumulirane ranjivosti i negativne rizike.
Očuvanje otpornosti financijskog sustava i promicanje ciljanih mjera makrobonitetne politike
Makrobonitetne zaštitne slojeve trebalo bi održavati kako bi se očuvala otpornost banaka u slučaju pogoršanja uvjeta u bankarskom sektoru.
Zabrinutosti povezane s financijskom stabilnošću u 2023. preusmjerene su prema implikacijama viših kamatnih stopa i negativnih rizika za rast. S makrobonitetnog stajališta pooštravanje uvjeta financiranja prouzročilo je nastavak pada financijskog ciklusa, ali sistemski rizici nisu se materijalizirali. Pritom su kapitalne pozicije banaka ostale snažne, iako se razina raspoloživoga kapitala iznad regulatornih zahtjeva razlikovala među bankama i državama, a ograničenja u ponudi kredita nisu bila povezana s kapitalnim zahtjevima banaka. U idućem bi razdoblju viši troškovi servisiranja duga i pogoršano makroekonomsko okružje mogli dovesti u pitanje sposobnost nefinancijskih sektora da otplaćuju dug i postupno narušiti kvalitetu imovine banaka. Zajedno s manjim obujmom kreditiranja i rastućim troškovima financiranja, to bi moglo negativno utjecati na profitabilnost i otpornost banaka.
Iskustvo iz pandemije upućuje na to da bi trebalo ojačati ulogu makrobonitetnih zaštitnih slojeva koji se mogu osloboditi.
ESRB je nastavio analizirati potencijalne izvore sistemskog rizika i objavio je preporuku o poslovnim nekretninama.
U 2023. ESB je pružao analitičku, statističku, logističku i administrativnu podršku Tajništvu Europskog odbora za sistemske rizike (ESRB). Posebice, ESB je bio supredsjedatelj Radne skupine ESRB‑a za instrumente (engl. Instruments Working Group, IWG), Radne skupine za analizu (engl. Analysis Working Group, AWG) i Radne skupine za testiranje otpornosti na stres, kao i projektnog tima ESB‑a i ESRB‑a za praćenje klimatskog rizika. Također je bio supredsjedatelj agilnim timovima osnovanima u okviru Skupine AWG / Skupine za makrobonitetnu analize (engl. Macroprudential Analysis Group, MPAG) i IWG‑a / Skupine za makrobonitetnu politiku (engl. Macroprudential Policy Group, MPPG) o utjecaju više inflacije i rasta kamatnih stopa na financijsku stabilnost te agilnog tima AWG‑a/MPAG‑a za sistemsku likvidnost.
ESB je također podržao rad ESRB‑a na: (1) makrobonitetnim alatima za kiberotpornost,[39] (2) sistemskim implikacijama i opcijama politike glede kriptoimovine i decentraliziranih financija,[40] (3) praćenju ranjivosti povezanih s nebankarskim financijskim posredovanjem,[41] (4) opcijama politike za rješavanje rizika povezanih s dugom poduzeća i investicijskim fondovima za nekretnine,[42] (5) ranjivostima u sektoru poslovnih nekretnina, o čemu je ESRB objavio preporuku[43] i (6) makrobonitetnim okvirima za upravljanje klimatskim rizikom.[44] Podrobnije informacije o ESRB‑u mogu se pronaći na njegovim mrežnim stranicama i u njegovim godišnjim izvješćima.
3.3. Mikrobonitetne aktivnosti za osiguranje sigurnosti i stabilnosti pojedinih banaka
Banke su ostale otporne zahvaljujući napretku ostvarenom u prethodnim godinama i kontinuiranom nadzornom djelovanju.
Bez obzira na rezultate SREP‑a i unatoč rekordnoj profitabilnosti europskih banaka u 2023., ESB smatra da nema mjesta pretjeranom zadovoljstvu. Postupno sve jači prijenos učinka kamatnih stopa monetarne politike na kamatne stope banaka na depozite i općenitije povećanje troškova financiranja banaka te pogoršanje kvalitete imovine u sektoru nekretnina i drugim sektorima osjetljivima na promjene kamatnih stopa mogli bi ugroziti održivost visoke dobiti. Nadzorne aktivnosti ESB‑a i nadalje su usmjerene na trajne slabosti u upravljanju rizicima, unutarnjem upravljanju i unutarnjim kontrolama te na nove rizike.
Tijekom 2023. nadzor banaka ESB‑a u većoj se mjeri zasnivao na riziku i postao je učinkovitiji. Na osnovi svojega internog rada i preporuka stručne skupine ESB je uveo novi okvir tolerancije rizika kojim se nadzorna tijela ovlašćuju da svoje aktivnosti prilagode i odrede prioritete u skladu s pojedinačnom situacijom banke pod njihovim nadzorom umjesto da primjenjuju jednak pristup za sve. Isto tako, uveden je novi višegodišnji okvir za procjenu SREP‑a, koji nadzornim tijelima omogućuje bolju prilagodbu intenziteta i učestalosti njihovih analiza. ESB je također počeo razvijati pravodobnije i odlučnije postupke eskalacije na temelju cijele lepeze nadzornih alata, uključujući periodične penale, primjerice, u području klimatskih i okolišnih rizika.[45]
U prosincu 2023. ESB je objavio nadzorne prioritete u razdoblju od 2024. do 2026., koji su usmjereni na: (1) jačanje otpornosti na neposredne makrofinancijske i geopolitičke šokove, (2) ubrzavanje učinkovitog otklanjanja nedostataka u unutarnjem upravljanju klimatskim i okolišnim rizicima i (3) daljnji napredak u digitalnoj transformaciji i izgradnji čvrstih okvira za operativnu otpornost.
U sklopu kontinuiranih nastojanja da poboljša transparentnost ESB je u 2023. objavio: (1) svoj pristup u četiri koraka za utvrđivanje zahtjeva u sklopu drugog stupa na temelju pojedinačnih rizika, (2) metodologiju SREP‑a za kreditni rizik i metodologiju SREP‑a za tržišni rizik za primjenu u ciklusu 2024. i (3) Vodič o postupcima povezanima s kvalificiranim udjelima, a u siječnju 2024. objavio je posuvremenjenu verziju Nadzornog priručnika, koji je posljednji put objavljen 2018.
U travnju 2023. ESB je, zajedno s Jedinstvenim sanacijskim odborom, pozdravio niz zakonodavnih izmjena europskog okvira za upravljanje krizama i osiguranje depozita koje je predložila Europska komisija.
U listopadu 2023. Claudia Buch imenovana je novom predsjednicom Nadzornog odbora ESB‑a u skladu s uspostavljenim institucijskim postupkom odabira.
Podrobnije informacije mogu se pronaći na mrežnim stranicama ESB‑a o nadzoru banaka i u Godišnjem izvješću ESB‑a o nadzornim aktivnostima u 2023.
U 2023. ostvaren je daljnji napredak u poboljšanju regulatornog okvira za financijski sektor. Glavna postignuća bila su: (1) dogovor o provedbi konačnih reforma Basel III u EU‑u, (2) inicijative za rješavanje rizika povezanih s klimatskim promjenama i (3) prijedlog za jačanje okvira EU‑a za upravljanje krizama i osiguranje depozita. Važan napredak ostvaren je i u reguliranju kriptoimovine i poboljšanju regulative o tržišnoj infrastrukturi, primjerice, glede središnjega kliringa.
Rad na bankovnoj regulativi bio je usmjeren na provedbu Basela III, plan održivog financiranja EU‑a i upravljanje krizama.
Rasprave o dovršetku bankovne unije bile su usmjerene na poboljšanje okvira EU‑a za upravljanje krizama i osiguranje depozita. Europska komisija objavila je 18. travnja 2023. zakonodavni prijedlog usmjeren na jačanje upravljanja krizama banaka u EU‑u, a posebno na poboljšanje mogućnosti nadležnih tijela za rješavanje propasti manjih i srednjih banaka. ESB je u svojem mišljenju[51] snažno pozdravio zakonodavni paket, naglasivši potrebu za boljim alatima i mogućnostima financiranja za upravljanje krizama. Osim predloženoga zakonodavnog paketa, ESB je pozvao na daljnje korake za dovršetak bankovne unije. To posebno zahtijeva uspostavu europskog sustava osiguranja depozita i uspostavu europskog okvira za likvidnost u slučaju sanacije.
Ostvaren je važan napredak u reguliranju kriptoimovine i poboljšanju okvira za sprječavanje pranja novca.
ESB je također nastavio aktivno pridonositi dovršetku predloženoga zakonodavnog paketa Europske komisije o sprječavanju pranja novca i borbi protiv financiranja terorizma, uključujući osnivanje tijela za sprječavanje pranja novca na razini EU‑a. Kao što je iznio u svojim mišljenjima,[53] ESB je podupirao blisku suradnju i razmjenu informacija između nadzornih tijela za sprječavanje pranja novca i borbu protiv financiranja terorizma i europskoga nadzora banaka te, općenitije, učinkovit režim EU‑a za suzbijanje zlouporabe financijskog sustava EU‑a za pranje novca i financiranje terorizma.
Potpora napretku prema uniji tržišta kapitala i jačanje regulatornog okvira nebankarskoga financijskog posredovanja
Nastavljeni su napori za unaprjeđenje unije tržišta kapitala i reguliranje sektora nebankarskoga financijskog posredovanja.
Nadalje, ESB je nastavio naglašavati važnost rješavanja strukturnih ranjivosti u nebankarskome financijskom posredovanju i poboljšanja odgovarajućeg okvira politike s makrobonitetnog stajališta. U preispitivanju nedavnih stresnih epizoda u sektoru nebankarskoga financijskog posredovanja u Pregledu financijske stabilnosti i Makrobonitetnom biltenu raspravljalo se o implikacijama politike za likvidnosnu pripravnost i financijsku polugu u tom sektoru.[56] ESB je također sudjelovao u procjeni FSB‑a o implikacijama financijske poluge za financijsku stabilnost nebankarskoga financijskog posredovanja i aktivno je pridonosio kontinuiranom radu na politikama za poboljšanje otpornosti nebankarskoga financijskog posredovanja.[57] Kada je riječ o otvorenim fondovima, ESB je pridonio reviziji preporuka FSB‑a o politikama za rješavanje strukturne likvidnosne neusklađenosti u tim fondovima.[58]
Eurosustav ima središnju ulogu u razvoju, upravljanju i nadzoru tržišnih infrastruktura i plaćanja. Eurosustav je u 2023. uspješno obnovio svoj platni sustav za velika plaćanja i nastavio razvijati usluge sustava TARGET. Kako bi dodatno unaprijedio integraciju i inovacije na europskim tržištima plaćanja i vrijednosnih papira, Eurosustav je posuvremenio svoju strategiju za plaćanja malih vrijednosti i počeo analizirati potencijalni učinak novih tehnologija na namiru financijskih transakcija velikih vrijednosti. U svojem radu na istraživanju mogućega digitalnog eura Eurosustav je prešao iz faze istraživanja u pripremnu fazu.
Približno 1000 banaka služi se sustavom T2 kako bi iniciralo transakcije u eurima u vlastito ime ili u ime svojih klijenata. Uzmu li se u obzir podružnice i društva kćeri, sustav T2 povezuje više od 40 000 banaka diljem svijeta. Tijekom 2023. u sustavu T2 i njegovu prethodniku TARGET2 prosječno je obrađeno 409 444 plaćanja dnevno s prosječnom dnevnom vrijednošću od 2,2 bil. EUR. To je povećanje dnevnog obujma plaćanja od 2,9 % u odnosu na plaćanja zabilježena u sustavu TARGET2 tijekom 2022.
Od 1. siječnja 2023., nakon pristupanja Hrvatske europodručju, hrvatska financijska zajednica migrirala je iz svojega nacionalnog sustava RTGS u sustav TARGET2/T2. Uključivanje hrvatskog tržišta u usluge sustava TARGET nastavilo se u lipnju migracijom na uslugu namire trenutačnih plaćanja u sustavu TARGET (TIPS) i u rujnu, kada se hrvatski središnji depozitorij vrijednosnih papira pridružio sustavu TARGET2‑Securities (T2S).
TIPS je i nadalje imao važnu ulogu u razvoju trenutačnih plaćanja u eurima, pri čemu se 2023. pridružilo više banaka i nacionalnih zajednica. Rast broja sudionika u TIPS‑u doveo je do povećanja obujma transakcija za više od 127 % u odnosu na 2022., pri čemu je najveći broj namirenih trenutačnih plaćanja, njih 28 milijuna, zabilježen u prosincu 2023. (u odnosu na 18,7 milijuna u prosincu 2022.). Uspješno je završeno testiranje povezivanja švedske središnje banke Sveriges Riksbank i švedske krune s TIPS‑om za trenutačna plaćanja u 2024. Suradnja Eurosustava i središnje banke Danmarks Nationalbank radi povezivanja danske krune s TIPS‑om (i sustavom T2) u 2025. nastavila se neometano.
U srpnju 2023. Eurosustav je objavio novu strukturu određivanja cijena za TIPS koja je stupila na snagu 1. siječnja 2024. Njome se osigurava da usluga djeluje na temelju povrata troškova, bez ostvarivanja dobiti. Istodobno se spomenutim određivanjem cijena za TIPS nastoji poduprijeti uvođenje trenutačnih plaćanja u Europi, za koje se očekuje da će se ubrzati s obzirom na zakonodavni prijedlog Europske komisije prema kojem bi se trenutačna plaćanja u eurima trebala staviti na raspolaganje svim građanima i poduzećima koji imaju bankovni račun u EU‑u i državama Europskoga gospodarskog prostora.
Osim triju usluga namire (T2, T2S i TIPS), Eurosustav razvija i novu uslugu sustava TARGET, ECMS, jedinstveni sustav upravljanja imovinom koja se rabi kao kolateral za kreditne poslove Eurosustava u svim jurisdikcijama europodručja. Pokretanje ECMS‑a premješteno je iz travnja 2024. u studeni 2024. kako bi korisnici imali više vremena za potpuno testiranje funkcija ECMS‑a u stabilnom okruženju.
ESB je pokrenuo pripremnu fazu projekta digitalnog eura.
Dvogodišnja faza istraživanja u sklopu projekta digitalnog eura dovršena je u listopadu 2023. Analiza stanja rada obavljenog tijekom istražne faze bila je osnova za odluku Upravnog vijeća ESB‑a o pokretanju pripremne faze. Početak te nove faze ne podrazumijeva odluku o izdavanju digitalnog eura. Tu odluku Upravno vijeće može razmatrati tek nakon donošenja zakonodavnog okvira za digitalni euro na razini EU‑a.
Prvi stadij pripremne faze, koji je započeo 1. studenoga 2023., trajat će dvije godine i postavit će temelje za moguće izdavanje digitalnog eura. U tom razdoblju naglasak će biti na finalizaciji pravilnika o digitalnom euru i odabiru pružatelja koji bi mogli razviti platformu i infrastrukturu za digitalni euro. Eurosustav će također provoditi daljnje testiranje i eksperimentiranje te će se i dalje savjetovati sa svim dionicima, uključujući javnost, kako bi se osiguralo da digitalni euro ispunjava najviše standarde kvalitete, sigurnosti, privatnosti i iskoristivosti.
O mogućim naknadnim koracima odlučit će Upravno vijeće na temelju rezultata prvog stadija pripremne faze i kretanja u zakonodavnom postupku.
Eurosustav je u studenome 2023. objavio posuvremenjenu strategiju za plaćanja malih vrijednosti s obzirom na značajne promjene koje su se u djelokrugu plaćanja dogodile u četiri godine od njezina uvođenja. Naime, velika tehnološka poduzeća pojačala su aktivnosti u području plaćanja, zbog čega postoji mogućnost negativnog utjecaja na europsku stratešku autonomiju u odnosu na plaćanja. Osim toga, rat koji Rusija vodi u Ukrajini naglasio je važnost rizika za (kiber)sigurnost za ključne infrastrukture u Europi, među ostalim i za platne usluge. Uz to, ostvaren je znatan napredak na projektu digitalnog eura.
Ostvaren je napredak u financijskoj integraciji u području poslijetrgovinskih aktivnosti.
S ciljem utvrđivanja preostalih prepreka integraciji tržišta u području poslijetrgovinskih aktivnosti povezanih s vrijednosnim papirima u EU‑u AMI‑SeCo je u studenome 2023. pokrenuo anketu među svojim članovima i članovima skupina nacionalnih dionika. AMI‑SeCo je Europskoj komisiji i Europskom vijeću dao i doprinos o poslijetrgovinskim aspektima prijedloga Komisije za učinkovitije prekogranične postupke u vezi s porezom po odbitku te je svoje mišljenje o mogućem skraćenju standardnog ciklusa namire vrijednosnih papira T+2 priopćio Europskom nadzornom tijelu za vrijednosne papire i tržišta kapitala (ESMA).
Naposljetku, Eurosustav je počeo analizirati mogući utjecaj novih tehnologija, uključujući tehnologiju distribuiranog zapisa, na namiru financijskih transakcija velikih vrijednosti (vidi Okvir 4.).
Sigurno i učinkovito funkcioniranje infrastruktura financijskih tržišta i plaćanja u europodručju kontinuiran je prioritet Eurosustava u njegovoj nadzornoj funkciji. Osim toga, Eurosustav, u svojoj ulozi središnje emisijske banke za euro, uključen je u mehanizme za suradnju za infrastrukture financijskih tržišta izvan europodručja sa znatnim opsegom poslova nominiranih u eurima.
Što se tiče nadzora usluga sustava TARGET unutar Eurosustava (vidi odjeljak 4.1.), ključni prioriteti uključivali su praćenje projekta konsolidacije sustava T2‑T2S prije njegova početka funkcioniranja u ožujku 2023. i uključivanje novih tržišta. Nadalje, u listopadu 2023. pokrenute su sveobuhvatne procjene T2/TIPS‑a u odnosu na uredbu o nadzornim zahtjevima za sistemski važne platne sustave (SIPS) i sustava T2S u odnosu na načela Odbora za plaćanja i tržišne infrastrukture (CPMI) i Međunarodne organizacije komisija za vrijednosne papire (IOSCO).
Eurosustav također nadzire ostale sistemski važne platne sustave, uključujući EURO1, STEP2‑T i sustav MasterCard Clearing Management System (MCMS). U 2023. usmjerio se na dovršetak prve sveobuhvatne procjene sustava MCMS u odnosu na uredbu o sistemski važnim platnim sustavima, pokretanje novih sveobuhvatnih procjena sustava EURO1 i STEP2‑T u odnosu na uredbu o sistemski važnim platnim sustavima, procjenu sustava MCMS u odnosu na očekivanja povezana s nadzorom nad kiberotpornošću koja se primjenjuju na infrastrukture financijskog tržišta (CROE) i praćenje migracije sustava EURO1 na normu ISO 20022.
Što se tiče platnih instrumenata, platnih shema i postupaka plaćanja Eurosustav je 2023. ostvario važan korak u utvrđivanju postupaka plaćanja koje treba nadzirati ili pratiti u sklopu okvira Eurosustava za nadzor elektroničkih platnih instrumenata, shema i rješenja (okvir PISA). Osim uključivanja novih subjekata čiji se nadzor provodi prema okviru PISA, Eurosustav je proveo sveobuhvatnu procjenu prve skupine paneuropskih shema i nastavio s radom na praćenju kartičnih prijevara.
Eurosustav je u svojoj ulozi središnje emisijske banke za euro i nadalje bio uključen u sustave za nadzornu suradnju i upravljanje krizama za infrastrukture financijskih tržišta sa znatnim opsegom poslova nominiranih u eurima. Kad je riječ o središnjim drugim ugovornim stranama, Eurosustav je pridonio procjeni promjena u upravljanju rizicima, prijedloga za proširenje usluga, planova oporavka i sanacijskih planova. Što se tiče namire vrijednosnih papira, Eurosustav je nastavio pružati informacije o redovitoj procjeni središnjih depozitorija vrijednosnih papira u skladu s uredbom o središnjim depozitorijima vrijednosnih papira i pripremati se za buduće izdavanje odobrenja subjektima koji upravljaju tržišnim infrastrukturama temeljenima na tehnologiji distribuiranog zapisa (DLT) u skladu s Uredbom (EU) br. 2022/858 (uredbom o pilot‑režimu DLT‑a).
U području kiberotpornosti dovršeno je preispitivanje strategije Eurosustava za kiberotpornost infrastruktura financijskog tržišta, a pojedinosti o poboljšanjima i izmjenama bit će objavljene početkom 2024. Osim toga, ESSB je u EU‑u proveo periodičnu anketu o kiberotpornosti u 80 infrastruktura financijskog tržišta te pokrenuo daljnje aktivnosti s odgovarajućim nadzornim tijelima i nadziranim subjektima.
ESB je pružio potporu različitim globalnim radnim podskupinama povezanima s nadzorom (primjerice, radnim podskupinama koje se bave praksama središnjih drugih ugovornih strana koje se odnose na pokrivenost maržom, zaštitnim mjerama infrastruktura financijskog tržišta za financijske rizike koji nisu povezani s neispunjavanjem obveza sudionika i stabilnim kriptokovanicama) kao i nadzornom testiranju otpornosti na stres središnjih drugih ugovornih strana na razini EU‑a koje koordinira ESMA. ESB je objavio i pregled modela inicijalne marže središnjih drugih ugovornih strana u EU‑u, kontinuirano pratio učinak povećane kolebljivosti tržišta na središnje druge ugovorne strane i njihove članove te je, zajedno sa središnjom bankom Deutsche Bundesbank i Bankom federalnih rezerva Chicaga, organizirao zajedničku konferenciju o upravljanju rizicima središnjih drugih ugovornih strana u 2023. kako bi olakšao raspravu između financijskog sektora, regulatornih tijela i akademske zajednice.
Eurosustav redovito pridonosi izradi novih propisa EU‑a za infrastrukture financijskih tržišta i plaćanja. Posebice, u 2023. dao je doprinos mišljenju ESB‑a o preispitivanju uredbe o infrastrukturi europskog tržišta. ESB je također aktivno pridonosio pripremi sekundarnog zakonodavstva za akt o digitalnoj operativnoj otpornosti, posebno u području penetracijskog testiranja vođenog prijetnjama razvijenog u skladu s europskim okvirom za etičko hakiranje koje se temelji na saznanjima o prijetnjama (TIBER‑EU).
Eurosustav analizira mogući utjecaj novih tehnologija, uključujući tehnologiju distribuiranog zapisa (DLT), na namiru financijskih transakcija velikih vrijednosti. Taj rad dio je nastojanja Eurosustava kojim se želi osigurati da središnje banke drže korak s digitalnim inovacijama u plaćanjima i namiri vrijednosnih papira i da pridonose tim inovacijama.
Financijski sektor sve je više zainteresiran za moguće primjene DLT‑a, među ostalim u transakcijama koje se trenutačno namiruju u novcu središnje banke. Ako sektor usvoji DLT u većoj mjeri, središnje će banke možda morati poduzeti mjere kako bi zaštitile neometano funkcioniranje platnih sustava i ulogu novca središnje banke kao monetarnog sidra koje podupire stabilnost, integraciju i učinkovitost europskoga financijskog sustava.
Eurosustav je utvrdio četiri konceptualna rješenja koja bi mogla omogućiti namiru transakcija velikih vrijednosti u novcu središnje banke kod kojih se, primjerice, dio transakcije u vrijednosnim papirima namiruje primjenom infrastrukture koja se temelji na DLT‑u (Slika 1.).
Konceptualna rješenja za namiru transakcija velikih vrijednosti registriranih na platformama temeljenima na DLT‑u u novcu središnje banke
Izvor: Vidi Neuhaus, H. i Plooij, M., „Central bank money settlement of wholesale transactions in the face of technology innovation”, Ekonomski bilten, broj 8, ESB, 2023.Napomene: Plave linije, točke i ikone odnose se na novac središnje banke. Ljubičaste linije, točke i ikone označuju vrijednosne papire.
Osnovana je posebna kontaktna skupina za DLT za tržišta kako bi podržala istraživački rad Eurosustava. Ta skupina daje stručne informacije i obavještava Eurosustav o napretku u primjeni DLT‑a i drugih novih tehnologija na financijskim tržištima velikih vrijednosti.
5. Aktivnosti povezane s tržišnim operacijama i financijske usluge pružene drugim institucijama
Eurosustav je u kolovozu 2023. odobrio novi okvir kojim se središnjim bankama izvan europodručja osiguravaju linije za likvidnost u eurima i zadržao nekoliko linija za likvidnost uspostavljenih sa središnjim bankama izvan europodručja, čime je osiguran zaštitni mehanizam za tržišno financiranje. ESB je nastavio nuditi redovite operacije u američkim dolarima drugim ugovornim stranama u europodručju. Nije bilo ESB‑ovih intervencija na deviznom tržištu. ESB je i nadalje odgovoran za upravljanje različitim financijskim operacijama u ime Europske unije i imao je ulogu koordinatora okvira za usluge upravljanja pričuvama Eurosustava.
Linije Eurosustava za ugovore o razmjeni i repo ugovore instrumenti su monetarne politike koji pomažu spriječiti da napetosti na međunarodnim tržištima financiranja ugrožavaju učinkovitost transmisije monetarne politike europodručja. U Tablici 5.1. prikazane su linije za likvidnost u funkciji na dan 31. prosinca 2023.
U 2023. ESB je nastavio tjednom dinamikom osiguravati likvidnost u američkim dolarima u suradnji sa Sustavom federalnih rezerva te središnjim bankama Bank of Canada, Bank of England, Bank of Japan i Swiss National Bank (mreža linija za valutne ugovore o razmjeni) uz rok dospijeća od sedam dana. Od 20. ožujka do 30. travnja 2023. učestalost operacija puštanja dolara s rokom dospijeća od sedam dana postala je dnevna u koordinaciji sa središnjim bankama mreže linija za valutne ugovore o razmjeni. Cilj povećane učestalosti bio je povećati učinkovitost i ojačati ulogu zaštitnog mehanizma operacije u razdoblju povećanog pritiska na uvjete financiranja u američkom dolaru. Zaduživanje drugih ugovornih strana europodručja bilo je ograničeno tijekom cijele godine.
Izvor: ESBNapomene: Popis linija za likvidnost koje Eurosustav održava sa središnjim bankama (od 31. prosinca 2023.). Tablica ne sadržava linije za repo ugovor uspostavljene sa središnjim bankama izvan europodručja u sklopu repo operacija za središnje banke Eurosustava (EUREP), za koji ESB nije objavio svoje druge ugovorne strane. U skladu sa svojim novim okvirom ESB od 16. siječnja 2024. objavljuje sve linije za likvidnost.
U 2023. ESB nije intervenirao na deviznom tržištu. Od uspostave eura ESB je dvaput intervenirao na deviznom tržištu, 2000. i 2011. Podatci o deviznim intervencijama objavljuju se na tromjesečnoj osnovi, sa zakašnjenjem od jednog tromjesečja, na mrežnim stranicama ESB‑a i u Spremištu statističkih podataka. Podatci objavljeni u tromjesečnoj tablici također su prikazani u Tablici 5.2. Izostanak deviznih intervencija u određenom tromjesečju izričito se navodi.
Izvještajnim su okvirom obuhvaćene devizne intervencije koje je ESB proveo jednostrano ili koordinirano s drugim međunarodnim tijelima i devizne intervencije „na graničnim vrijednostima” u sklopu europskoga tečajnog mehanizma II (ERM II).
Na dan 31. prosinca 2023. ukupan nepodmireni nominalni iznos iznosio je 200 mil. EUR u sklopu instrumenta MTFA, 42,8 mlrd. EUR u sklopu EFSM‑a, 98,4 mlrd. EUR u sklopu instrumenta SURE i 39,54 mlrd EUR u sklopu ugovora o zajmu za Grčku. Naposljetku, ESB je 2023. obradio isplate i plaćanja kamata za kredite i bespovratna sredstva u sklopu programa NGEU različitim državama članicama i iz različitih država članica te kredite Ukrajini u sklopu programa MFP+.
Neke nacionalne središnje banke Eurosustava pružale su usluge unutar okvira za usluge upravljanja pričuvama Eurosustava (ERMS).
U 2023. godini i nadalje je na raspolaganju bio sveobuhvatan skup financijskih usluga u okviru za usluge upravljanja pričuvama Eurosustava (ERMS), uspostavljenom 2005. u svrhu upravljanja pričuvama stranaka nominiranim u eurima. Neke nacionalne središnje banke Eurosustava središnjim bankama, monetarnim vlastima i državnim agencijama izvan europodručja te međunarodnim organizacijama pružaju financijske usluge unutar tog okvira prema usklađenim uvjetima i tržišnim standardima. ESB ima ulogu općega koordinatora, koji prati neometano funkcioniranje usluga, promiče promjene radi poboljšanja okvira i priprema povezana izvješća za ESB‑ova tijela nadležna za odlučivanje.
Broj računa stranaka u ERMS‑u na kraju 2023. godine iznosio je 273, a na kraju 2022. bilo ih je 270. Ukupne agregirane pričuve (uključujući udjele gotovine i vrijednosnih papira) kojima je upravljano u sklopu ERMS‑a smanjile su se za otprilike 20 % u 2023. u odnosu na 2022.
6. Gotovina je i nadalje najčešće sredstvo plaćanja među europskim građanima, s niskom razinom krivotvorenja
Na optjecaj euronovčanica utjecala su povećanja ključnih kamatnih stopa ESB‑a zbog smanjenja gotovinskih sredstava kao pohrane vrijednosti. Uvjerljiva većina europskih građana smatra da je važno imati mogućnost gotovinskog plaćanja. U skladu s tim ESB nastoji osigurati učinkovit pristup gotovini i prihvaćanje gotovine unutar europodručja.
Eurosustav također predano nastoji osigurati da gotovina ostane što održivija i ekološki prihvatljiva te je procijenio ekološki otisak novčanica kao sredstva plaćanja. Pripreme za razvoj nove serije euronovčanica prilika su za povećanje prepoznatljivosti euronovčanica za sve Europljane, zbog čega se tijekom postupka dizajniranja provode savjetovanja s javnošću.
6.1. Optjecaj euronovčanica te osiguravanje pristupa gotovini i prihvaćanja gotovine
Povećanja kamatnih stopa utjecala su na euronovčanice u optjecaju.
Krajem 2023. u optjecaju je bilo 29,8 mlrd. komada euronovčanica, ukupne vrijednosti 1,57 bil. EUR. Povećanja ključnih kamatnih stopa ESB‑a od srpnja 2022. i nadalje nepovoljno utječu na gotovinska sredstva kao pohranu vrijednosti jer ne postoji kamatni prinos na novčanice. U skladu s tim u 2023. zabilježena je vrlo niska godišnja stopa rasta od 1,2 % kada je riječ o broju euronovčanica i –0,3 % kada je riječ o njihovoj vrijednosti.
Kako bi se održala kvaliteta euronovčanica u optjecaju i povjerenje u njih, nacionalne središnje banke Eurosustava obradile su 25,3 mlrd. euronovčanica i zamijenile 3,3 mlrd. pohabanih novčanica novim tiskanim novčanicama.
Vrijednost eurokovanica u optjecaju porasla je za 3,2 % na godišnjoj razini i krajem 2023. dosegnula 33,5 mlrd. EUR, što je iznos koji odgovara 148,2 mlrd. eurokovanica.
Pri studiji ekološkog otiska proizvoda uzima se u obzir cijeli životni ciklus novčanica od sirovina do proizvodnje, distribucije i odlaganja.
ESB je proveo studiju ekološkog otiska proizvoda za euronovčanice kako bi procijenio ekološki otisak godišnjih gotovinskih plaćanja euronovčanicama pojedinca i, na temelju tih saznanja, osigurao da gotovina ostane što održivija i ekološki prihvatljivija.
Nalazi su pokazali da je otisak godišnje upotrebe euronovčanica pojedinca jednak vožnji osam kilometara automobilom i čini samo 0,01 % njegova ukupnoga godišnjeg utjecaja na okoliš povezanog s aktivnostima potrošnje.
U studiji ekološkog otiska proizvoda ispitan je i dosadašnji napredak.
Novčanice se nakon puštanja u optjecaj ponovno upotrebljavaju nekoliko puta. Faza distribucije, uključujući potrošnju energije i prijevoz, glavni je činitelj koji pridonosi njihovu ekološkom otisku. Upotreba pamuka iz održivih izvora u izradi papira za novčanice smanjila je utjecaj euronovčanica na okoliš za gotovo 50 %, a ukupni otisak plaćanja euronovčanicama za 3,6 % u usporedbi s upotrebom konvencionalnog pamuka iz neodrživih izvora. Daljnja smanjenja predviđena su za razdoblje nakon realizacije prijelaza na pamuk čiji je uzgoj usklađeniji s ekološkim načelima proizvodnje. U tijeku su opsežne aktivnosti istraživanja i razvoja usmjerene na utvrđivanje alternativnih metoda odlaganja otpada za novčanice, kao što su recikliranje i ponovna uporaba otpadnog materijala.
Tijekom 2023. zabilježena je jedna od najnižih razina krivotvorina u odnosu na ukupne novčanice u optjecaju.
Broj krivotvorenih novčanica otkrivenih u jednoj godini na milijun originalnih novčanica u optjecaju
ESB se priprema za razvoj nove serije euronovčanica koje bi se i nadalje odlikovale visokom otpornošću na krivotvorenje, ali i maksimalnom ekološkom prihvatljivošću. Taj postupak odražava opredijeljenost Eurosustava za gotovinu i prilika je da euronovčanice postanu prepoznatljivije svim Europljanima.
Kako bi se osiguralo da budući dizajn odražava stajališta Europljana, tijekom postupka preoblikovanja provodi se savjetovanje s javnošću.
Multidisciplinarna savjetodavna skupina, koja okuplja članove iz svih država europodručja, predložila je uži izbor tema na temelju doprinosa javnosti. Upravno vijeće potom je odabralo sedam tema, a javnost je pozvana da o njima iznese svoje mišljenje. Na temelju rezultata dviju javnih anketa provedenih u ljeto 2023. Upravno vijeće odabralo je „Europsku kulturu” te „Rijeke i ptice” kao dvije moguće teme za buduće euronovčanice.
Odluka o konačnom dizajnu i početku izrade i izdavanja novih novčanica očekuje se 2026.
Osim toga, Upravno vijeće odlučilo je do kraja 2024. osnovati savjetodavnu skupinu koja će predložiti motive koji bi mogli prikazivati odabrane teme. Nakon toga održat će se natječaj za dizajn novih novčanica. Europski građani ponovno će imati priliku iznijeti svoje mišljenje u vezi s ponuđenim opcijama dizajna. Očekuje se da će ESB 2026. odlučiti o konačnom dizajnu novčanica te početku izrade i izdavanja novih novčanica. Nakon donošenja odluke o proizvodnji novih novčanica proći će još nekoliko godina prije samog izdavanja prvih novčanica.
ESB uz pomoć nacionalnih središnjih banaka razvija, prikuplja, sastavlja i diseminira širok raspon statističkih podataka i podataka potrebnih za podržavanje ESB‑ove monetarne politike te zadaća povezanih s financijskom stabilnošću i ostalih zadaća Europskog sustava središnjih banaka (ESSB) i Europskog odbora za sistemske rizike (ESRB). Tim statističkim podatcima služe se i tijela javne vlasti, međunarodne organizacije, sudionici na financijskom tržištu, mediji i javnost, što pomaže ESB‑u da poveća transparentnost svojeg rada.
ESB se 2023. usredotočio na novu statistiku europodručja, odnosno na detaljno izvješćivanje o vanjskoj statistici i raščlambu državnog duga na komponente kredita, gotovine i depozita. ESB je također odlučio proširiti izvještajnu populaciju za potrebe statističkog izvještavanja o tržištima novca te je objavio nove statističke podatke o financijskim računima s raščlambom instrumenata životnog osiguranja i mirovinskih prava prema investicijskom riziku. U sklopu akcijskog plana za klimatske promjene ESB je na svojim mrežnim stranicama objavio pokazatelje povezane s klimatskim promjenama. Osim toga, Eurosustav je pokrenuo anketu kako bi procijenio koje bi teme mogle biti obuhvaćene Okvirom za integrirano izvještavanje.
Korisnicima su na raspolaganje stavljene nove pojedinosti o vanjskoj statistici.
U travnju 2023. ESB je počeo objavljivati dodatne pojedinosti o vanjskoj statistici u skladu s izmijenjenom smjernicom ESB‑a o vanjskoj statistici, kojom se odgovara na potrebu korisnika za podrobnijom prekograničnom statistikom. Novom se serijom razdvajaju podatci za investicijske fondove, osiguravajuća društva i mirovinske fondove, ostale financijske institucije, nefinancijska društva te kućanstva i neprofitne institucije koje služe kućanstvima. U njoj se također navodi vrsta dužničkog instrumenta koji se rabi za izravna ulaganja. Dodatne pojedinosti dostupne su za dužničke vrijednosne papire, kredite, trgovinske kredite i predujmove te dodatne geografske protustranke.
Objavljena je nova raščlamba duga opće države na kredite, valutu i depozite.
Nadalje, ESB je počeo objavljivati nove raščlambe državnog duga država članica EU‑a na komponente kredita, valute i depozita, što omogućuje temeljitiju ocjenu državnog financiranja. Premda dužnički vrijednosni papiri obično čine najveći udio državnog duga, krediti i depoziti značajne su komponente, čija vrijednost odgovara otprilike 16 % BDP‑a europodručja u 2022. i 17,5 % ukupnoga državnog duga. Podatci prikazuju različite izvore financiranja i nude raščlambu prema kategorijama vjerovnika, uključujući poslovne banke, multilateralne institucije (kao što je Međunarodni monetarni fond) i institucije Europske unije (npr. Europsku investicijsku banku).
ESB je odlučio proširiti izvještajnu populaciju za statističke podatke o tržištu novca europodručja.
U travnju 2023. ESB je odlučio proširiti izvještajnu populaciju za potrebe statističkog izvještavanja o tržištima novca pridruživši 24 nove banke skupini od 46 banaka koje već podnose izvješća. Nove banke obuhvaćene statističkim izvještavanjem o tržištima novca s izvještavanjem će započeti 1. srpnja 2024. Dostavljeni podatci povećat će reprezentativnost podataka iz statistike tržišta novca koje objavljuje ESB. Usto, podatci dobiveni od novih izvještajnih jedinica bit će uključeni u izračun eurske kratkoročne kamatne stope (€STR) u kasnijoj fazi kako bi se osiguralo da su dovoljno kvalitetni. Proširenje izvještajne populacije poduprijet će reprezentativnost, robusnost i pouzdanost referentne kamatne stope.
ESB je objavio nove statističke podatke o financijskim računima s raščlambom instrumenata životnog osiguranja i mirovinskih prava prema investicijskom riziku.
Nakon izmjene smjernice o statističkim izvještajnim zahtjevima u području tromjesečnih financijskih računa, ESB je u listopadu 2023. počeo objavljivati nove raščlambe za životno osiguranje, rentna prava i mirovinska prava prema raspodjeli investicijskog rizika za sve države članice EU‑a i europodručje. Ta su prava značajne sastavnice financijske imovine kućanstava i bilježe se u financijskim računima kao obveze osiguravajućih društava i mirovinskih fondova (i u znatno manjoj mjeri ostalih sektora). Novi podatci pokazuju u kojoj mjeri kućanstva snose investicijski rizik u odnosu na premije i doprinose uložene u njihovo ime.
U siječnju 2023. ESB je na svojim mrežnim stranicama objavio prvi skup eksperimentalnih i analitičkih statističkih pokazatelja povezanih s klimatskim promjenama. Ti su pokazatelji prikupljeni u bliskoj suradnji s nacionalnim središnjim bankama ESSB‑a i dio su širega klimatskog akcijskog plana ESB‑a.
Eksperimentalni pokazatelji održivog financiranja daju pregled dužničkih instrumenata s obilježjima održivosti koje su izdali ili ih drže rezidenti u europodručju. U njima se navode informacije o sredstvima prikupljenima za financiranje održivih projekata, a time i o tranziciji na gospodarstvo s nultom neto stopom emisija ugljika.
Analitički pokazatelji emisija ugljika financijskih institucija pružaju informacije o intenzitetu ugljika u odnosu na portfelje vrijednosnih papira i kreditne portfelje financijskih institucija i pomažu u procjeni uloge financijskog sektora u financiranju tranzicije na gospodarstvo s nultom neto stopom emisija ugljika i povezanih rizika. Pokazatelji pružaju informacije o izloženosti banaka drugim ugovornim stranama koje u velikoj mjeri ovise o poslovnim modelima s visokim emisijama ugljika.
Analitički pokazatelji o fizičkim rizicima kreditnih portfelja i portfelja vrijednosnih papira procjenjuju rizike koji proizlaze iz utjecaja prirodnih opasnosti uzrokovanih klimatskim promjenama, kao što su poplave ili šumski požari, na uspješnost kredita, obveznica i vlasničkih vrijednosnih papira. Pokazatelji se mogu upotrijebiti za usporedbu fizičkog rizika među državama, sektorima i opasnostima.
Nastavljen je rad na sva tri skupa podataka kako bi se dodatno poboljšala kvaliteta dostupnih podataka i raščlamba, uključujući geografske, sektorske i druge pojedinosti.
Okvirom za integrirano izvještavanje (IReF) nastoji se u što većoj mjeri integrirati postojeće zahtjeve ESSB‑a koji se odnose na statističke podatke banaka u jedinstveni, standardizirani izvještajni okvir koji se primjenjuje u cijelom europodručju.
IReF je prvi korak prema široj inicijativi za integrirani sustav izvještavanja o statističkim, bonitetnim i sanacijskim podatcima u Europskoj uniji, prema zahtjevu europskoga bankarskog sektora te Europskog parlamenta i Vijeća. Europsko nadzorno tijelo za bankarstvo, ESB, Jedinstveni sanacijski odbor i Europska komisija surađuju u neformalnoj koordinacijskoj skupini radi daljnjeg promicanja takve integracije. U 2023. raspravljali su o modalitetima rada Zajedničkog odbora za izvješćivanje banaka (JBRC), koji uključuje relevantna europska i nacionalna tijela te bankarski sektor. Očekuje se da će JBRC biti uspostavljen 2024.
ESSB također blisko surađuje s bankarskim sektorom u optimizaciji izvještavanja i smanjenju ukupnog tereta izvješćivanja putem rječnika za integrirano izvještavanje banaka (BIRD). Riječ je o dobrovoljnoj inicijativi temeljenoj na suradnji koja okuplja nacionalne središnje banke ESSB‑a i poslovne banke. Rječnik BIRD, kojem se može besplatno pristupiti, pomaže bankama da generiraju statističke i nadzorne rezultate izvješćivanja te rezultate izvješćivanja povezane sa sanacijom koji su u skladu s izvještajnim zahtjevima utvrđenima u europskom zakonodavstvu. Riječ je o integriranom rječniku u kojem nema viška sadržaja – svi koncepti na kojima se temelje obveze izvješćivanja utvrđuju se i opisuju jednom, čime se bankama pomaže da odluče koje će podatke izdvojiti iz svojih unutarnjih sustava i kako će ih obraditi.
Jedan od prvih rezultata primjene rječnika BIRD bit će pomoć bankama pri usklađivanju s IReF‑om, novim okvirom za prikupljanje podataka koji će se dosljedno primjenjivati u svim državama europodručja. Izvještajne jedinice moći će upotrebljavati BIRD za izvješćivanje u skladu s IReF‑om i za druge izvještajne obveze. BIRD će pridonijeti smanjenju tereta izvješćivanja za banke i poboljšati kvalitetu podataka koji se dostavljaju nadležnim tijelima.
Novi eksperimentalni statistički podatci pružaju tromjesečne informacije o raspodjeli bogatstva kućanstava u europodručju u skladu s nacionalnim računima.
Distribucijski računi bogatstva obuhvaćaju podatke o neto bogatstvu i ukupnoj imovini i obvezama te njihovim sastavnicama. Kućanstva su raščlanjena na gornjih pet decila neto bogatstva i donjih 50 % te prema zaposlenosti i stambenom statusu. Skup podataka iz distribucijskih računa bogatstva uključuje i Ginijev koeficijent neto bogatstva, podatke o medijanu i prosjeku neto bogatstva, udio neto bogatstva koje drži donjih 50 %, gornjih 10 % i gornjih 5 % kućanstava kao i omjer duga i imovine prema decilu neto bogatstva kućanstva.
Promjene u stambenom bogatstvu prema decilu neto bogatstva i udjelu u neto bogatstvu gornjih 5 % kućanstava u europodručju
Izmijenjena uredba ESB‑a o statistici platnog prometa stupila je na snagu 1. siječnja 2022. Poboljšanja u usporedbi s prethodnim pravnim okvirom odražavaju kretanja u području plaćanja i relevantne promjene u zakonodavstvu EU‑a. Osim toga, povećana je učestalost prikupljanja podataka s godišnje osnove na polugodišnju i tromjesečnu. Statistički podatci o platnom prometu prikupljeni u skladu s izmijenjenim okvirom prvi su put na ESB‑ovu portalu za podatke objavljeni 9. studenoga 2023. Podatci su objavljeni za sva tromjesečja 2022. i za prva dva tromjesečja 2023. te za dvije polovine 2022.
Statistika platnog prometa koja se objavljuje na polugodišnjoj osnovi odsad uključuje informacije o inovativnim uslugama plaćanja malih vrijednosti, kao što su plaćanja mobilnim uređajima, beskontaktna plaćanja, e-trgovina i nove vrste platnih usluga utvrđene revidiranom direktivom o platnim uslugama (PSD2). Uz svaku polugodišnju objavu podataka izdaje se priopćenje za javnost. U sklopu poboljšanog prikupljanja podataka podatci na ESB‑ovu portalu za podatke pokazuju, među ostalim, snažnu potražnju za beskontaktnim kartičnim plaćanjima, koja je u prvoj polovini 2023. činila 57 % svih kartičnih plaćanja u europodručju (Grafikon A).
Udio beskontaktnih kartičnih plaćanja kao postotak svih kartičnih plaćanja u europodručju u prvoj polovini 2023.
Osim toga, prikupljaju se podatci o prijevarama povezanim s platnim transakcijama, postupcima provjere autentičnosti za platne transakcije i o platnim shemama. Za potrebe praćenja prekogranične trgovine na tromjesečnoj se osnovi globalno prikupljaju podatci o kartičnim platnim transakcijama s raščlambom prema pojedinačnoj državi i daljnjim raščlambama prema oznaci kategorije trgovca.
Mreža za financije i potrošnju kućanstava objavila je u srpnju 2023. rezultate četvrtog (2021.) vala Ankete o financijama i potrošnji kućanstava (HFCS). Ta je anketa koristan izvor podataka na razini kućanstava o financijama i potrošnji kućanstava za nekoliko istraživačkih projekata koje provode članovi Mreže za financije i potrošnju kućanstava, ESB‑ova radna skupina za istraživanje heterogenosti i vanjski istraživači. Spomenuti projekti obuhvaćaju rad na distribucijskim učincima inflacijskih šokova na bilance kućanstava,[68] razlikama u bogatstvu muškaraca i žena (rodnoj razlici u bogatstvu), mjerenju neizvjesnosti dohotka primjenom podataka o očekivanjima, heterogenosti učinaka pandemije na financije kućanstava i novim distribucijskim računima bogatstva (vidi Okvir 5.).
U seriji Istraživački radovi ESB‑a u 2023. godini objavljeno je ukupno 120 radova čiji su autori zaposlenici ESB‑a. Osim toga, u ESB‑ovim serijama Povremeni radovi, Statistički radovi i Rasprave objavljene su studije više usmjerene na politike ili metodološke studije. Mnoge su istraživačke aktivnosti ESB‑a također rezultirale njihovom objavom u poznatim znanstvenim časopisima, a 12 članaka objavljeno je u Istraživačkom biltenu ESB‑a, koji je namijenjen široj publici. U Okviru 7. podrobnije se opisuju rezultati nedavnog ESB‑ova rada na gospodarskoj dinamici nakon ekstremnih događaja, što je vrlo važna tema i za cjenovnu i za financijsku stabilnost.
Okvir 7.	Gospodarska dinamika nakon ekstremnih događaja – kvantifikacija kompromisa povezanih s financijskom stabilnošću u svrhu postizanja ciljeva monetarne politike u razdobljima visoke inflacije
Najnovija istraživanja bila su usmjerena na razvoj i primjenu novih alata za procjenu i kvantifikaciju veze između monetarne politike i makroekonomskih rizika koji proizlaze iz izvanrednih događaja. Uvjeti financijske stabilnosti i kapacitet bilanca u financijskom sektoru imaju ključnu ulogu u makroekonomskim rizicima koji proizlaze iz izvanrednih događaja, u skladu sa sve većim brojem dokaza koji upućuju na to da su financijske poteškoće snažan pokazatelj kratkoročnih negativnih rizika za rast. Nadalje, monetarne intervencije mogu kratkoročno utjecati na financijsku stabilnost svojim neposrednim učinkom na financijski sektor pružanjem likvidnosti financijskim posrednicima tijekom kriza i riskiranjem iznenadnih tržišnih poremećaja uzrokovanih povećanjima stopa i pooštravanjem financijskih uvjeta.[73]
Analizom su otkriveni znatni negativni rizici za gospodarski rast od trećeg tromjesečja 2022. Modelom je procijenjena vjerojatnost od 10 % da će se realni BDP u europodručju smanjiti za više od 3 % u sljedećoj godini. Rizici za financijsku stabilnost također su bili negativni, uz povećanu vjerojatnost stresa u financijskom sustavu. Ti su rizici, potaknuti naglim rastom cijena sirovina i stresom na financijskom tržištu nakon ruske invazije na Ukrajinu, morali biti dovedeni u ravnotežu s pozitivnim rizicima za inflaciju, koja je bila znatno iznad ciljne razine.
Pooštravanje politike iznad tržišnih očekivanja povećalo bi kratkoročne negativne rizike za rast i financijsku stabilnost. Naime, vjerojatnost kratkoročnih financijskih poteškoća posebno je osjetljiva na monetarnu politiku. Međutim, u srednjoročnom razdoblju pooštrena monetarna politika može i ublažiti rizike za financijsku stabilnost smanjenjem financijske poluge sustava i povećanjem premije za rizik financijske imovine. Modelom se kvantificiraju učinci pooštrene monetarne politike na veće kratkoročne i manje srednjoročne rizike za financijski sustav i realno gospodarstvo.
U ovom poglavlju govori se o nadležnosti Suda Europske unije glede ESB‑a te ono sadržava informacije o mišljenjima ESB‑a i slučajevima neispunjavanja obveze savjetovanja s ESB‑om o prijedlozima propisa iz područja nadležnosti ESB‑a. Osim toga, izvještava se o ESB‑ovu praćenju poštivanja zabrane monetarnog financiranja i povlaštenog pristupa.
9.1. Nadležnost Suda Europske unije u odnosu na ESB
Sud Europske unije okončao je više od desetljeća dug sudski postupak povezan s restrukturiranjem grčkoga javnog duga iz 2012. I odbacio žalbu na posljednji postupak za naknadu štete protiv ESB‑a koji je bio u tijeku.
Sud Europske unije protumačio je da se minimalni standardi ESB‑a za provjeru prikladnosti euronovčanica ne primjenjuju na osobe koje profesionalno rukuju gotovinom, kao što su kreditne institucije i prijevoznici novca.
Sud Europske unije potvrdio je ograničenja sudskog nadzora odluka o nadzoru banaka na temelju visokog stupnja diskrecijske ovlasti.
Sud Europske unije potvrdio je da je oduzimanje odobrenja za rad u isključivoj nadležnosti ESB‑a, među ostalim i za ozbiljne povrede nacionalnog zakonodavstva o sprječavanju pranja novca i borbi protiv financiranja terorizma.
U rujnu 2023. Sud Europske unije[77] odbacio je žalbu banke Versobank AS protiv presude Općeg suda od 6. listopada 2021., koji je odbio zahtjev za poništenje odluke ESB‑a o oduzimanju odobrenja banci za obavljanje djelatnosti kreditne institucije. Tom je presudom Sud Europske unije potvrdio da je oduzimanje odobrenja za rad svim kreditnim institucijama sa sjedištem u državama članicama sudionicama u isključivoj nadležnosti ESB‑a, bez obzira na to jesu li one značajne institucije ili manje značajne institucije, što uključuje i ozbiljnu povredu nacionalnog zakonodavstva kojim se prenosi direktiva o sprečavanju pranja novca.
Člankom 127. stavkom 4. i člankom 282. stavkom 5. Ugovora o funkcioniranju Europske unije propisuje se savjetovanje s ESB‑om o svim predloženim aktima EU‑a i o svim prijedlozima propisa na nacionalnoj razini iz područja nadležnosti ESB‑a. Sva mišljenja ESB‑a objavljuju se na EUR-Lexu. ESB je 2023. donio 12 mišljenja o predloženim pravnim aktima Unije i 35 mišljenja o prijedlozima propisa na nacionalnoj razini.
Zabilježeno je 12 slučajeva neispunjavanja obveze savjetovanja s ESB‑om o prijedlozima propisa.
Zabilježeno je 12 slučajeva neispunjavanja obveze savjetovanja s ESB‑om o prijedlozima propisa, pri čemu su se dva slučaja odnosila na pravne akte Unije, a njih deset na nacionalno pravo. ESB je samoinicijativno izdao mišljenja u sedam od tih dvanaest slučajeva.
Posljednji slučaj neispunjavanja obveze savjetovanja s ESB‑om povezan s propisima na nacionalnoj razini španjolski je slučaj koji se odnosi na zakon kojim se središnjoj banci Banco de España nalaže da poduzme potrebne mjere kako bi se investicijskim društvima omogućilo da otvore račune u središnjoj banci u svrhu deponiranja sredstava koje primaju od svojih klijenata. Taj se slučaj smatrao jasnim i važnim jer, osim njegova izravnog utjecaja na rad platnih sustava, može i otvoriti pitanja povezana s monetarnom politikom i financijskom stabilnošću.
ESB je donio 12 mišljenja o zakonodavnim prijedlozima EU‑a o temama kao što su digitalni euro, eurokovanice i euronovčanice kao zakonsko sredstvo plaćanja, reforma gospodarskog upravljanja u Uniji, okvir EU‑a za upravljanje krizama i osiguranje depozita, mjere za ublažavanje prekomjernih izloženosti središnjim drugim ugovornim stranama iz trećih zemalja, poboljšanje učinkovitosti klirinških tržišta u Uniji, tretman koncentracijskog rizika prema središnjim drugim ugovornim stranama i rizika druge ugovorne strane za transakcije izvedenicama čije se poravnanje obavlja centralno, trenutni kreditni transferi u eurima, pitanja povezana s klimatskim promjenama, uključujući energetsku učinkovitost zgrada, dužnu pažnju za održivo poslovanje poduzeća te transparentnost i integritet aktivnosti dodjele okolišnih, socijalnih i upravljačkih rejtinga, statistika tržišta rada o poslovnim subjektima Europske unije i imenovanje novog člana Izvršnog odbora ESB‑a.
Kad je riječ o mišljenjima o nacionalnom zakonodavstvu, koja često obuhvaćaju više od jedne teme, ESB je donio 19 mišljenja u vezi s nacionalnim središnjim bankama, od čega se 15 mišljenja odnosilo na stabilnost financijskog sustava, 13 mišljenja na bonitetni nadzor nad kreditnim institucijama, sedam mišljenja na valutna pitanja i sredstva plaćanja, pet mišljenja na instrumente i operacije monetarne politike i provedbu monetarne politike te tri mišljenja na platne sustave i/ili sustave za namiru vrijednosnih papira. Sedam mišljenja u 2023. odnosilo se na temu posebnog poreza i nameta na banke koji su uvedeni kao odgovor na povećanu inflaciju i kamatne stope.
9.3. Poštivanje zabrane monetarnog financiranja i povlaštenog pristupa
ESB također prati kupnju dužničkih instrumenata od strane središnjih banaka EU‑a na sekundarnom tržištu koje izdaje domaći javni sektor, javni sektor drugih država članica te institucije i tijela EU‑a. U skladu s uvodnim izjavama Uredbe Vijeća (EZ) br. 3603/93 stjecanje dužničkih instrumenata javnog sektora na sekundarnom tržištu ne smije se upotrebljavati kako bi se zaobišao cilj članka 123. Ugovora.
Zabrane iz članaka 123. i 124. Ugovora uglavnom su poštivane.
ESB‑ovo praćenje poštivanja u 2023. potvrdilo je da su članci 123. i 124. Ugovora uglavnom poštivani.
ESB će nastaviti pratiti uključenost središnje banke Magyar Nemzeti Bank u Budapest Stock Exchange jer se kupnja većinskog udjela u Budapest Stock Exchange od strane središnje banke Magyar Nemzeti Bank u 2015. i nadalje može smatrati otvaranjem pitanja u vezi s monetarnim financiranjem.
Konačna prodaja imovine povezane s Irish Bank Resolution Corporation od strane irske središnje banke ostvarena tijekom 2023. prodajom dugoročnih obveznica s promjenjivom kamatnom stopom riješila je ozbiljna pitanja povezana s monetarnim financiranjem koja su bila otvorena od 2013.
Financiranje obveza javnog sektora prema Međunarodnom monetarnom fondu (MMF‑u) od strane nacionalnih središnjih banaka ne smatra se monetarnim financiranjem ako ono rezultira inozemnim potraživanjima koja imaju sva obilježja pričuva. Međutim, financijske donacije koje su preko MMF‑a prethodnih godina dale središnje banke Nationale Bank van België/Banque Nationale de Belgique i Banque de France za otpis dugova najzaduženijih siromašnih zemalja nisu rezultirale nikakvim inozemnim potraživanjima te su stoga potrebne korektivne mjere.
Usto, ESB je blisko surađivao s ECON‑om u sklopu svojeg rada na digitalnom euru. Tadašnji član Izvršnog odbora g. Panetta sudjelovao je 2023. na trima ad hoc saslušanjima ECON‑a na kojima se raspravljalo o napretku ostvarenom tijekom faze istraživanja o digitalnom euru, uključujući teme korisničkog iskustva, zakonskog sredstva plaćanja i zakonodavnog postupka povezanog s digitalnim eurom.[78] ESB je s Europskim parlamentom organizirao i tehničke seminare na razini zaposlenika i sudjelovao u događajima u organizaciji zastupnika Europskog parlamenta s ciljem rasprave o digitalnom euru.
Potpora euru bila je gotovo rekordno visoka u 2023.
Prema najnovijoj anketi Eurobarometra provedenoj u listopadu i studenome 2023. godine 79 % ispitanika iz europodručja podržava euro, a 43 % ima povjerenja u ESB. Visoka razina potpore euru vrlo je pozitivan znak, dok razmjerno niža razina povjerenja u ESB pokazuje da institucija treba nastaviti ulagati napore u komunikaciju s javnošću i izabranim predstavnicima građana. Izgradnja povjerenja javnosti ostat će sastavni dio budućeg djelovanja ESB‑a. ESB je stoga i nadalje predan aktivnom sudjelovanju u konstruktivnom dijalogu s Europskim parlamentom i građanima europodručja.
Skupina G‑20 djelovala je u uvjetima povećanih geopolitičkih napetosti i teškom globalnom okružju, pri čemu se usmjerila na očuvanje multilateralnosti.
Pitanja politike povezana s MMF‑om i međunarodnom financijskom arhitekturom
ESB je aktivno pridonosio raspravama u MMF‑u. MMF je 2023. odlučio povećati svoja sredstva u kvotama i nastavio prilagođavati svoje instrumente i dodatno podupirati Ukrajinu.
ESB je zadržao svoju aktivnu ulogu u raspravama o međunarodnom monetarnom i financijskom sustavu u Međunarodnom monetarnom fondu (MMF‑u) i drugim forumima, pri čemu je promicao gledište središnje banke u zajedničkim europskim stajalištima na tim forumima.[79] Ključne teme u 2023. uključivale su preispitivanje kvota MMF‑a, prilagodbe MMF‑ovih kreditnih politika i instrumenata te pitanja u vezi s posebnim pravima vučenja (SDR) i njihovim usmjeravanjem.
Primarni cilj ESB‑a, održavanje stabilnosti cijena, utvrđen je u članku 127. stavku 1. Ugovora o funkcioniranju Europske unije. Ugovorom se nadalje utvrđuje da, „ne dovodeći u pitanje cilj stabilnosti cijena”, ESB također podupire opće ekonomske politike u Europskoj uniji kako bi pridonio ostvarivanju ciljeva Unije, kako je utvrđeno u članku 3. Ugovora o Europskoj uniji.[83] U ovom se okviru pojašnjava kako se sekundarni cilj uzima u obzir pri provođenju monetarne politike i izvještajnih aktivnosti ESB‑a.[84]
Kako ESB djeluje u skladu sa svojim sekundarnim ciljem pri donošenju odluka monetarne politike
Kako ESB prikazuje učinke svojih mjera na sekundarni cilj
ESB provodi ključne aktivnosti povezane s okolišnim, socijalnim i upravljačkim pitanjima. Kad je riječ o javnoj instituciji kao što je ESB, to uključuje njezinu odgovornost prema građanima Europske unije (EU) i njihovim izabranim predstavnicima, komunikaciju i suradnju s različitim publikama, pridržavanje najviših etičkih standarda i transparentnost, osnaživanje zaposlenika i promicanje njihove dobrobiti te razmatranje utjecaja i rizika na klimu i okoliš.
ESB je u 2023. nastavio s radom usmjerenim na okolišne, socijalne i upravljačke teme.
Ovaj pregled ključnih okolišnih, socijalnih i upravljačkih kretanja u 2023. dopunjen je drugim odjeljcima ovoga godišnjeg izvješća i dodatnim informacijama na mrežnim stranicama ESB‑a (Tablica 11.1.).
Rizici povezani s klimatskim promjenama postupno se uključuju u opći okvir za rizike.
ESB se bavi okolišnim, socijalnim i upravljačkim rizicima u sklopu svojih okvira upravljanja rizicima koji se odnose na financijske i nefinancijske rizike, kao što je opisano u poglavlju o upravljanju rizicima u Godišnjim financijskim izvještajima ESB‑a za 2023.
Testiranje otpornosti na stres za klimatski rizik započelo je 2022. i otad se provodi redovito. Testiranje je jedna od mjera kojima se rizike povezane s klimatskim promjenama nastoji postupno uključiti u opći okvir za rizike. U sklopu svojega prvog testiranja otpornosti bilance Eurosustava na stres za klimatski rizik ESB je procjenjivao osjetljivost profila financijskog rizika Eurosustava na klimatske promjene i pritom unaprijedio sposobnost Eurosustava za procjenu klimatskog rizika. Rezultati su omogućili prvu procjenu utjecaja klimatskog rizika na bilancu ESB‑a.
Osviještenost o etici i integritetu bila je ključan prioritet i u 2023.
Povećana osviještenost o etici i integritetu te jednostavan pristup etičkim savjetima doveli su do znatnog povećanja zahtjeva s 1690 u 2022. na 2767 u 2023. (Grafikon 11.1.).
Provjerama usklađenosti provedenima uz potporu vanjskoga revizorskog društva potvrđeno je da zaposlenici ESB‑a i članovi ESB‑a u tijelima na visokoj razini općenito poštuju pravila o privatnim financijskim transakcijama.
ESB‑ov neovisni Odbor za etiku nadopunjuje upravljačku strukturu ESB‑a. Odbor pruža savjete visokim dužnosnicima ESB‑a o etičkim pitanjima, uglavnom u vezi s privatnim aktivnostima i plaćenim radom nakon isteka mandata te procjenjuje njihove izjave o interesima. Osim toga, Odbor za etiku prati europska i međunarodna kretanja na području etike i primjerenog ponašanja. Također daje savjete o poželjnim posuvremenjenjima etičkog okvira ESB‑a za visoke dužnosnike ESB‑a, kao što je nedavno poboljšanje pravila o osobnim financijskim transakcijama.
Odbor za etiku i usklađenost s propisima nastavio je podupirati nacionalne središnje banke i nacionalna nadležna tijela u provedbi etičkih smjernica donesenih u 2021. i smjernica o usklađenom i dosljednom tumačenju etičkih standarda u Eurosustavu. Osim toga, kako bi se na najbolji mogući način iskoristila raznolikost stajališta, Odbor je organizirao sastanke o temama od zajedničkog interesa na kojima je sudjelovalo više od 50 različitih javnih institucija i organizacija.
Na europskoj razini ESB je u 2023. i nadalje imao aktivnu ulogu u međuinstitucijskim pregovorima o uspostavljanju neovisnoga etičkog tijela EU‑a koji su u tijeku.
Na međunarodnoj razini ESB je bio intenzivno uključen u razmjenu znanja i utvrđivanje standarda u sklopu Etičke mreže multilateralnih organizacija i u svojoj ulozi potpredsjednika mreže i pridonošenjem na sastancima i godišnjoj konferenciji. ESB je također pridonio prvom preispitivanju provedbe Konvencije Ujedinjenih naroda protiv korupcije u EU‑u.
Inflacija koja je, unatoč smanjenju, i nadalje previsoka, te sve opipljiviji učinci pooštravanja ESB‑ove politike na gospodarstvo stvorili su izazovno komunikacijsko okružje za ESB u 2023. U vremenima iznimne neizvjesnosti i krize povezane s troškovima života bilo je nužno usmjeriti ESB‑ovu komunikaciju na umirivanje građana i poduzeća isticanjem ESB‑ove posvećenosti vraćanju inflacije na ciljnu razinu i uvjeravanjem građana u ESB‑ovu sposobnost da to učini s pomoću ključnih instrumenata politike koji su mu na raspolaganju.
Vodeće načelo ESB‑a u komunikaciji bilo je „objašnjavanje, objašnjavanje, objašnjavanje” kako bi pomogao građanima da razumiju njegove odluke.
Stoga je ESB intenzivirao komunikaciju o monetarnoj politici. Budući da je pooštravanje monetarne politike počelo proizvoditi planirani učinak slabljenja potražnje, bilo je važno objasniti ESB‑ove odluke i ponovno istaknuti da je njegova primarna zadaća borba protiv inflacije. Osim u brojnim govorima donositelja odluka ESB‑a na javnim događajima, i u nekoliko je objava u ESB‑ovu blogu objašnjeno kako je inflacija utjecala na realni dohodak i zašto su strukturne politike vlada važne za rješavanje problema inflacije te je pružen analitički uvid u rekordno visoke razine participacije radne snage. U ESB‑ovim podcastima opisani su pokretači inflacije, a u posebnom izdanju podcasta osmišljenom kao ljetna škola objašnjeno je koja je uloga ESB‑a u održavanju stabilnosti cijena.
Istodobno, pojavila se potreba za odgovorom na legitimna pitanja o tome zašto ESB nije predvidio nagli porast inflacije i zašto su njegove makroekonomske projekcije bile neprecizne. Jasnoća i točnost projekcija Eurosustava posebno su važne za sidrenje očekivanja i jačanje vjerodostojnosti ESB‑ove politike. Isto tako, bilo je nužno objasniti različite izvore nesigurnosti i komunicirati s osjećajem poniznosti kao sredstvom za jačanje povjerenja.
ESB‑ovom komunikacijom nastojalo se staviti bilančne gubitke ESB‑a i središnjih banaka Eurosustava u kontekst.
Zbog prijašnjih odluka o monetarnoj politici, posebno velikih kupnja vrijednosnih papira, u 2023. ESB i druge središnje banke u Eurosustavu suočili su se s gubitcima u svojim bilancama. ESB se trudio protumačiti porijeklo dobiti i gubitaka središnje banke, primjerice, u posebnom objašnjenju. To mu je omogućilo da spomenute gubitke stavi u kontekst višegodišnjeg razdoblja značajne dobiti i da naglasi da je njegov posao donošenje odluka o monetarnoj politici koje vode postizanju njegova cilja održavanja stabilnosti cijena, a ne ostvarivanje dobiti.
Daljnji izvanredni komunikacijski napori u 2023. bili su usmjereni na budućnost naše valute u obliku gotovine i u digitalnom obliku.
ESB je uz pomoć europske javnosti započeo s radom na oblikovanju sljedeće serije euronovčanica.
ESB je naglasio da gotovina ostaje u širokoj uporabi kao i dosad – pri čemu će je možda nadopunjavati digitalni euro.
Bilo je posebno važno istaknuti opredijeljenost za gotovinu u 2023. jer ESB se priprema za moguće uvođenje digitalnog eura.
Općenito, ti zajednički napori i posljedična široka medijska pokrivenost rezultirali su uspješnom promidžbom projekta digitalnog eura i boljim razumijevanjem. Analiza je pokazala da, iako su u početku najveći interes za digitalni euro pokazivale mlađe generacije Europljana, osviještenost i razumijevanje sad su se proširili na sve dobne skupine.
Protekla je godina bila i godina u kojoj je ESB proslavio svoju 25. obljetnicu osnutka. Tom je prigodom ESB organizirao događanje na kojem su sudjelovali najviši predstavnici institucija Europske unije, države domaćina ESB‑a, Njemačke, i drugih država europodručja, kao i bivši predsjednici ESB‑a, Jean-Claude Trichet i Mario Draghi. Osim toga, krajem 2023. i početkom 2024. ESB je s drugim institucijama EU‑a zajednički obilježio 25 godina eura. Te povijesne prekretnice omogućile su ESB‑u da istakne uspjeh jedinstvene valute i njezine dobrobiti za građane Europe kao globalnog simbola stabilnosti i europskog jedinstva.
Povezivanje s mladima u kampanji „Naš je cilj stabilnost” na društvenim mrežama
Kako bi se posebno povezao s mlađim osobama, ESB je 2023. na društvenim mrežama proveo kampanju „Naš je cilj stabilnost”. Cilj je bio na interaktivan i osoban način objasniti ključne aspekte ESB‑a i njegova rada: njegov cilj održavanja stabilnosti cijena, ulogu nadzora banaka i način na koji ESB‑ove odluke utječu na svakodnevni život. Objave u sklopu kampanje pogledane su 166 milijuna puta i doprle su do 43 milijuna mladih ljudi.
Bilo je više zahtjeva za javni pristup u odnosu na 2022., uključujući znatno povećanje zahtjeva za pristup dokumentima koji obrađuju institucijske i upravljačke teme.
Javni pristup ESB‑ovim dokumentima sastavni je dio ESB‑ove politike transparentnosti. Njime se promiče ESB‑ova otvorenost i jača njegov demokratski legitimitet.
U 2023. ESB je zaprimio više zahtjeva (73 zahtjeva) za pristup dokumentima nego u 2022. (63 zahtjeva). Iako su zahtjevi i nadalje obuhvaćali širok raspon tema, uključujući pitanja povezana s nadzorom ili istaknutim inicijativama kao što je projekt digitalnog eura, došlo je do znatnog povećanja zahtjeva za pristup dokumentima koji obrađuju institucijske i upravljačke teme, što je odraz većega javnog interesa za takva pitanja.
U skladu s ESB‑ovom opredijeljenošću za transparentnost, dokumenti objavljeni kao odgovor na zahtjeve za javni pristup općenito su stavljeni na raspolaganje putem Javnog registra dokumenata ESB‑a. Nadalje, s ciljem povećanja transparentnosti, ESB je pripremio pregled tema obuhvaćenih zahtjevima za pristup dokumentima koje je ESB zaprimio od 2004.
Europska ombudsmanica nije utvrdila nepravilnosti u odnosu na ESB‑ovo postupanje na temelju zahtjeva za javni pristup.
Inicijative ESB‑a za poticanje transparentnosti, otvorenosti i blizine građanima dobile su priznanje uvrštavanjem u uži izbor za nagradu europske ombudsmanice za dobru upravu u 2023. za „pomoć građanima EU‑a u razumijevanju monetarne politike tijekom razdoblja visoke inflacije”.
U okolnostima postupnog povratka u ured od 2022. nadalje ESB se usredotočio na politike i programe kojima se podupiru ravnoteža između poslovnog i privatnog života, razvoj zaposlenika i organizacijska otpornost. U siječnju 2023. uspostavljena je nova politika rada na daljinu kojom se podupire fleksibilnost za zaposlenike i pripravnike. Nova platforma za virtualno učenje, EUREKA, postala je dostupna institucijama diljem Europskog sustava središnjih banaka i jedinstvenoga nadzornog mehanizma u 2023., čime je dodatno povećan pristup mogućnostima učenja i mobilnosti. U skladu s ciljem uspostavljanja kulture stvarne uključenosti ESB je imenovao izmiritelja i savjetnika za ljudske potencijale na području raznolikosti i uključenosti.
Nakon prijelazne faze u 2022., 1. siječnja 2023. na snagu je stupila nova politika rada na daljinu. Na temelju općenito pozitivnih iskustava tijekom razdoblja rada na daljinu nova politika zaposlenicima pruža fleksibilne mogućnosti rada na daljinu. Njime se svim zaposlenicima i pripravnicima u ESB‑u omogućuje rad na daljinu do 110 dana godišnje, ovisno o usklađenosti s poslovnim potrebama.
Ponuđena je obuka za izgradnju trajne kulture uzajamnog poštovanja.
ESB visoko cijeni prijedloge zaposlenika te je početkom 2023. proveo kratku anketu među zaposlenicima. Rezultati ankete pokazali su da su zaposlenici i dalje angažirani, predani i povezani s radom ESB‑a. Međutim, potrebno je još raditi na jačanju radne kulture. U sklopu daljnjih aktivnosti provedenih nakon ankete Izvršni odbor zagovarao je inicijativu za promicanje organizacijske kulture u kojoj zaposlenici uče kako učinkovito odgovoriti na neprimjereno ponašanje. Uvedene su interaktivne radionice s ciljem jačanja kulture u kojoj se zaposlenici zauzimaju za sebe i načina suradnje.
ESB je nastavio svoj Program za rast vođenja kako bi razvio sposobnosti vođenja i povećao učinkovitost vodstva. Osim toga, organizirao je posljednjih sedam skupina za obuku u sklopu programa posvećenog ženskom vodstvu, koji je uspješno pokrenut 2014. s ciljem postizanja veće zastupljenosti žena u ESB‑u. Još jedna važna prilika za razvoj ponuđena je u obliku portala za mentorstvo, koji zaposlenicima i pripravnicima omogućuje da ponude mentorstvo i traže mentora. Do kraja 2023. zabilježeno je gotovo 100 mentorskih odnosa.
Pokrenute su ključne inicijative u sklopu strategije za učenje i razvoj ESSB‑a i SSM‑a.
Pokrenute su daljnje ključne inicijative u sklopu strategije za učenje i razvoj ESSB‑a i SSM‑a. Nacionalna nadležna tijela i nacionalne središnje banke pridruženi su platformi EUREKA, koja omogućuje pristup širokom rasponu mogućnosti za učenje i razvoj u ESSB‑u i cijelom SSM‑u. U listopadu 2023. pokrenut je vodeći program obrazovanja za rukovoditelje u području središnjeg bankarstva i nadzora banaka. Tijekom godine održana su dva uspješna timska natjecanja u osmišljavanju inovacija sa sudionicima iz cijelog ESSB‑a i SSM‑a. Prvo natjecanje, čija je tema bilo decentralizirano financiranje, održano je u veljači, a drugo, čija su tema bile klimatske promjene, u studenome u prostorijama ESB‑a.
Ponudom pripravničkog programa ESB promiče europsku integraciju mladih studenata diplomskih studija te im daje mogućnost stjecanja praktičnog iskustva i primjene znanja koje su stekli tijekom studija. Istodobno, ESB ima koristi od znanja polaznika o trenutačnoj situaciji u području akademskih istraživanja te od njihova entuzijazma i svježih ideja. Od 1. prosinca 2023. bespovratna sredstva za pripravnički staž povećala su se na 1170 EUR mjesečno i na 2120 EUR za studente doktorskih studija koji su završili najmanje dvije godine svojega doktorskoga studija za slobodna pripravnička radna mjesta na toj razini. Pripravnici također primaju naknadu za smještaj.
Odražavanje europskog društva i uspostavljanje kulture stvarne uključenosti dugoročan je pothvat. S tim je ciljem ESB ojačao svoju institucionalnu osnovu podupiranjem svojih šest mreža za raznolikost i uključenost koje su pokrenuli zaposlenici te uvođenjem programa za učenje o uključenosti za zaposlenike, timove i voditelje. Kako bi se omogućila kultura temeljena na uključenosti, uzajamnom poštovanju i psihološkoj sigurnosti stvorene su dvije nove uloge: od 2023. novi izmiritelj potpomognutim dijalogom sprječava i rješava trzavice na radnom mjestu, a novi savjetnik za ljudske potencijale na području raznolikosti i uključenosti pomaže pri sagledavanju svih tema vezanih uz ljude i kulturu sa stajališta raznolikosti i uključenosti.
Tijekom 2023. rodna raznolikost i nadalje je bila visoko na ESB‑ovu popisu prioriteta, pri čemu je ESB nastojao prihvatiti sve aspekte raznolikosti i poticati kulturu uključenosti. To se odražava u dobivenim certifikatima EDGE Move i EDGEplus, ESB‑ovu napretku u postizanju rodnih ciljeva za razdoblje od 2020. do 2026., uvođenju plaćenoga roditeljskog dopusta za suroditelja koji nije rodio, probnom uvođenju pripravničkog staža za talente u spektru autizma, sastancima s ciljem povećanja osviještenosti i događanjima povezanima s rasom i etničkom pripadnošću, savezništvom, invaliditetom i uključivanjem pripadnika zajednice LGBT+.
U nastojanju da dođe do najboljih talenata u Europi ESB se pridružio na nekoliko sajmova karijera za nedovoljno zastupljene skupine, primjerice najvećem europskom sajmu karijera za osobe koje nisu pripadnici bijele rase u organizaciji njemačke mreže članova akademske zajednice afričkog podrijetla (njem. Afro Deutsches Akademiker Netzwerk, ADAN), sajmu karijera Sticks & Stones za talente koji su pripadnici skupine LGBTIQ+ i njihove saveznike te sajmu herCAREER koji promiče ženske karijere. Kako bi privukao kandidate s invaliditetom, ESB je oglašavao slobodna radna mjesta na platformi myAbility. S ciljem privlačenja ženskih talenata i u želji da uključi osobe iz različitih socioekonomskih uvjeta ESB je nastavio nuditi ESB‑ovu stipendiju za žene. Osim toga, u kontinuiranom iskazivanju solidarnosti i potpore ESB je pokrenuo stipendiju za 15 ukrajinskih studenata upisanih na diplomski studij u Ukrajini.
Razumijevanje posljedica klimatskih promjena i tranzicijskih potreba za gospodarstvo i financijski sektor ključno je za ispunjavanje ESB‑ove zadaće.
Klimatske promjene napreduju, a što dulje odgađamo smanjenje emisija i tranziciju na zelenije gospodarstvo, to su veći troškovi.[91],[92] Unatoč ostvarenom napretku, svijet još uvijek nije na dobrom putu da ograniči globalno povećanje temperature na 1,5 °C iznad predindustrijske razine.[93] To znači da rizici povezani s klimatskim promjenama i naglom tranzicijom rastu, što utječe na monetarnu politiku i stabilnost financijskog i bankovnog sustava. Stoga je ključno da ESB razumije posljedice za gospodarstvo i financijski sektor kako bi ispunio svoju zadaću.
Zato je ESB, u koordinaciji centra za klimatske promjene, nastavio raditi na klimatskom planu u suradnji s unutarnjim dionicima i Eurosustavom putem odgovarajućih odbora i posebnih foruma o klimi. U 2023. ESB je nastavio uključivati ciljeve i pitanja u vezi sa zaštitom okoliša iz Europskog zakona o klimi u svoje postavljanje strategija, projekte i procese oblikovanja politika.
Prošle je godine ESB radio na svojem planu za klimu i prirodu za 2024. i 2025. u kojem se opisuju aktivnosti na kojima će raditi kako bi ostvario svoje strateške klimatske ciljeve. Usto je utvrdio i tri područja na koja je potrebno usredotočiti djelovanje: usmjeravanje prelaska na zeleno gospodarstvo, razumijevanje povećanoga fizičkog utjecaja klimatskih promjena i unaprjeđivanje rada na rizicima povezanim s prirodom.
Ostvaren je konkretan napredak u više područja, pri čemu je obuhvaćen širok raspon ESB‑ovih zadaća (Slika 11.3.).
ESB je istražio gospodarski i financijski utjecaj klimatskih promjena i implikacije klimatskih promjena za svoje zadaće.
Kako bi se poboljšala dostupnost podataka o klimi, Europski sustav središnjih banaka objavio je pokazatelje povezane s klimatskim promjenama za održivo financiranje, emisije stakleničkih plinova i fizički rizik (vidi odjeljak 7.2.).
ESB radi na boljem razumijevanju rizika povezanih s klimatskim promjenama za gospodarstvo i financijske sustave i na razvoju odgovarajućega makrobonitetnog odgovora.
Kad je riječ o nadzoru banaka ESB‑a, iako su kreditne institucije koje ESB nadzire u sklopu jedinstvenoga nadzornog mehanizma ostvarile značajan napredak u svojim praksama povezanim s upravljanjem klimatskim i okolišnim rizicima, određene institucije nisu postigle napredak očekivan u ožujku 2023. ESB će nastaviti pomno pratiti napredak banaka i, ako to bude potrebno, poduzimati provedbene mjere.[95]
ESB radi na poboljšanju sigurnosti i održivosti euronovčanica.
Tijekom godina ESB je kontinuirano poboljšavao sigurnost i održivost euronovčanica tijekom cijeloga gotovinskog ciklusa.[96] U 2023. objavio je studiju o ekološkom otisku euronovčanica kao platnog instrumenta. Buduće euronovčanice razvijaju se u skladu s načelima ekološkog dizajna, što znači da se aspekti okoliša uzimaju u obzir u svim fazama postupka razvoja novčanica (vidi odjeljak 6.2.).
ESB analizira i pridonosi raspravama o politikama s ciljem intenziviranja održivog financiranja na razini EU‑a i na međunarodnoj razini.
Od 2021. zaposlenici ESB‑a pridonose stručnom usavršavanju i multilateralnim tehničkim radionicama s usporedivim institucijama s područja središnjeg bankarstva i dionicima izvan Europske unije. ESB je također sudjelovao u brojnim radnim skupinama i događanjima sa središnjim bankama i drugim institucijama i forumima kako bi se unaprijedio klimatski plan i ostvarila korist od redovitih razmjena. Među njima su Mreža za ekologizaciju financijskog sustava, Odbor za financijsku stabilnost, Bazelski odbor za nadzor banaka, europska nadzorna tijela i Europski odbor za sistemske rizike, Banka za međunarodne namire, skupine G‑7 i G‑20 i Međunarodni monetarni fond.
Inovativna istraživanja ESB‑a istraživala su rizike povezane s prirodom, vezu između klime i prirode i njihov utjecaj na gospodarstvo.
Inovativna istraživanja rizika povezanih s prirodom pokazala su da će degradacija ekosustava postati izazov za poduzeća i potencijalno se proširiti na banke jer se gotovo 75 % kredita poduzećima u europodručju (gotovo 3,24 bil. EUR) izdaje dužnicima s visokom razinom ovisnosti o uslugama ekosustava. Osim toga, ESB je prvi put istražio tranzicijske rizike i povezanost klime i prirode. Uzmu li se u obzir klimatske promjene i prenamjena zemljišta kao glavni uzroci gubitka bioraznolikosti, utjecaj poduzeća iz europodručja na prirodu jednak je gubitku od 582 milijuna hektara netaknutih staništa diljem svijeta. Istraživanje naglašava važnost uključivanja klimatskih promjena i gubitka prirode u okvire za procjenu rizika zbog njihove neraskidive povezanosti.
U tijeku je rad na poboljšanju učinkovitosti ESB‑ova vlastitog poslovanja i portfelja koji se ne drže za potrebe monetarne politike u zaštiti okoliša.
U ožujku 2023. ESB je počeo objavljivati godišnje financijske objave povezane s klimatskim promjenama koje se odnose na njegove portfelje koji se ne drže za potrebe monetarne politike i koje, uz godišnju izjavu o okolišu, daju pregled ESB‑ovih operativnih utjecaja na okoliš i ugljičnog otiska emisija koje financira te povezanih ciljeva.[97] Posuvremenjeni podatci o ESB‑ovoj učinkovitosti u zaštiti okoliša u 2023. bit će dostupni tijekom 2024.
ESB je u 2023. godini nastavio ostvarivati napredak u razvoju i primjeni inovativnih rješenja koja povećavaju učinkovitost njegovih procesa. Digitalna rješenja, uključujući umjetnu inteligenciju, strojno učenje, robote i chatbote, primjenjuju se u cijeloj organizaciji.
Kad je riječ o središnjem bankarstvu, umjetna inteligencija uvedena je u ESB‑u kako bi se produbilo razumijevanje ponašanja pri određivanju cijena i dinamike inflacije u Europskoj uniji (EU). Za prikupljanje velike količine podataka o cijenama pojedinačnih proizvoda u stvarnom vremenu primijenjene su metode ekstrakcije sadržaja s mrežnih stranica i strojnog učenja.[98] Na području nadzora banaka programom SupTech, koji je pokrenut 2019., osigurano je 14 alata koji nadzornicima pomažu u prikupljanju i analizi velikih količina kvantitativnih i kvalitativnih podataka, automatizaciji postupaka, boljoj suradnji i upotrebi umjetne inteligencije s ciljem ubrzanja i unaprjeđenja nadzorne analize.[99]
Naposljetku, Izvršni odbor snažno promiče inovacije. U veljači 2023. članovi Izvršnog odbora prvi su put sudjelovali na inovacijskom forumu sajamskog formata i u interaktivnim demonstracijama oglednih velikih ESB‑ovih inovacijskih projekata koje su se odvijale uživo.
Putanja moje karijere u ESB‑u bila je izrazito formativna. Sve je započelo na novom radnom mjestu u novoj zemlji s vjerom da će sve ispasti dobro. Pridružila sam se ESB‑u u trenutku kad je bio na prekretnici na radnom mjestu analitičarke istraživanja unutar funkcije statistika. Budući da je ESB tada imao samo nekoliko stotina zaposlenika i trebao svu raspoloživu radnu snagu, balansirali smo između nekoliko uloga. U tipičnom danu bilo je raznolikih aktivnosti: raspravljala sam s funkcijama o zahtjevima, oblikovala statističke okvire, programirala kodove i povremeno sastavljala govore. S obzirom na to da su institucijske politike bile tek u nastajanju, moja kreativna rješenja često bi se brzo realizirala, što me iznimno veselilo.
Kako je ESB stasao, otvarale su se mogućnosti za profesionalni rast. Radila sam u nekoliko različitih područja unutar glavne uprave Statistika, što mi je omogućilo da unaprijedim svoju stručnost i položaj u instituciji. Posebno pamtim zaduženja povezana s vođenjem posjeta partnerskim nacionalnim središnjim bankama i nacionalnim nadležnim tijelima s ciljem izgradnje odnosa i savjetovanja novih država članica europodručja o pripremama za izvješćivanje.
Sada sam u novoosnovanom Uredu za podatke, čiji je cilj optimizirati upravljanje institucijskim podatcima (među ostalim na područjima kao što je umjetna inteligencija) i podnositi izvješća glavnom službeniku za podatke. Također pridonosim forumu za raznolikost i uključenost. Riječ je o transverzalnim ulogama, a ispunjava me zadovoljstvom što radim s različitim skupinama i pomažem oblikovati šire politike ESB‑a i utjecati na njih.
Bilo je određenih prepreka, primjerice, na pamet mi pada Brexit zbog neizvjesnosti koja se pojavila oko rada ovdje, no naposljetku, zahvaljujući dinamičnom okružju, motiviranim kolegama i stalnim prilikama za razvoj, ipak se najviše sjećam naših pobjeda.
Dobro se sjećam priprema za svečanost povodom otvaranja ESB‑a u lipnju 1998. Bio sam član maloga tima zaduženoga za organizaciju toga važnog događanja. U timu su vladali velik entuzijazam i osjećaj prijateljske povezanosti unatoč svim organizacijskim izazovima povezanima s osnivanjem nove institucije koja je brzo morala naći uporište. Tijekom razdoblja od nekoliko godina koje je uslijedilo s radošću sam sudjelovao u organizaciji javnih događanja i događanja namijenjenih zaposlenicima u ESB‑u usporedno s kontinuiranim širenjem i razvojem raspona i razmjera događanja.
Vratimo se u sadašnjost: sad radim u odjelu Jezične usluge nakon što sam 2016. iskoristio mogućnost unutarnje mobilnosti. Zadužen sam za izradu proračuna, nabavu i upravljanje pružateljima usluga u vezi s prevođenjem i uređivanjem tekstova, pri čemu osiguravam pokrivenost za sva 24 službena jezika Europske unije. Te funkcije podrške imaju ključnu ulogu u pomaganju ESB‑u da jasno i učinkovito komunicira sa stručnjacima i laicima. Kao i u cijelom ESB‑u, kontinuirano uključujemo najnovije tehnologije u svoj rad. Primjerice, zajedno s kolegama primjenjujem tehnike umjetne inteligencije kako bih povećao učinkovitost naših procesa.
Kad se osvrnem na to dugo i uzbudljivo putovanje, ponosan sam što sam dao svoj doprinos uspostavljanju ESB‑a kao globalno važne institucije koja održava stabilnost cijena i sigurnost financijskog sustava za oko 350 milijuna građana europodručja. Zahvalan sam i na tome što sam tijekom svoje karijere u ESB‑u bio osnažen za profesionalni i osobni rast.
Deset godina kasnije, kada je ESB uoči financijske krize postao domaćin neovisnoga Europskog odbora za sistemske rizike (ESRB), dobio sam priliku pokušati nešto novo. Početkom 2010. zamoljen sam da postanem voditelj projekta za osnivanje ESRB‑a. Godinu dana kasnije imenovan sam voditeljem Tajništva ESRB‑a. Otad sam svakoga dana istinski uživao u radu na očuvanju otpornosti financijskog sektora u širem institucijskom okružju uz središnje banke i nadzorna tijela na europskoj i nacionalnoj razini te iznimnu skupinu kolega iz ESB‑a i institucija članica ESRB‑a.
Kada sam se pridružila Europskom monetarnom institutu 1995. godine, bila sam među prvih stotinu kolega koji su bili zaduženi za pripremne radnje za uvođenje eura kao jedinstvene valute za Europu. Tijekom 1998. brzo sam naučila kako ESB surađuje s nacionalnim središnjim bankama. Bila sam oduševljena prilikom da pomognem koordinirati opće testiranje i utvrdim da novouspostavljeni sustavi dobro funkcioniraju, bez obzira na to omogućuju li provedbu operacija monetarne politike, provedbu plaćanja ili prikupljanje statističkih podataka diljem Europe.
Potaknuta ESB‑ovim ciljem promicanja unutarnje mobilnosti, radila sam u šest različitih poslovnih područja (platni promet, informacijske tehnologije, ljudski potencijali, tajništvo, statistika i tržišta). To mi je omogućilo da proširim svoje znanje o ključnim aspektima središnjeg bankarstva i usavršim svoje vještine u vođenju projekata, upravljanju ljudima i vodstvu. Izloženost različitim perspektivama i stilovima razmišljanja na mene su djelovali poticajno, a bila sam i u prilici izgraditi trajne mreže i prijateljstva diljem Europe.
Nadahnuta sam ESB‑ovom misijom i ponosna sam što sam pridonijela uspjehu inicijativa za upravljanje promjenama u korist Europe. Jedan od takvih primjera je uvođenje našeg sustava za upravljanje dokumentima i spisima, što je ključno za učinkovitu razmjenu i distribuciju informacija među kolegama u nacionalnim središnjim bankama i zaštitu ESB‑ove institucionalne memorije.
Veseli me što sam trenutačno zadužena za odjel Usluge financijskih operacija. Sviđa mi se što sam u blizini tržišta i uživam u kombinaciji dnevnih operacija i zanimljivih projekata koji obuhvaćaju suradnju s različitim poslovnim područjima ESB‑a, središnjim bankama i vanjskim partnerima. Nedavno smo uspostavili usluge fiskalnoga i platnog agenta za Europsku komisiju.
U slobodno vrijeme uživam u čitanju, kuhanju i planinarenju. Aktivna sam članica ESB‑ova planinarskoga kluba, koji pruža odličnu priliku za upoznavanje kolega izvan posla i boravak u prirodi u različitim dijelovima Europe.