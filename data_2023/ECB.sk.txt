V roku 2023 ECB konsolidovala dosiahnuté výsledky v rámci boja proti inflácii v eurozóne. Na začiatku roka bola celková inflácia stále v blízkosti rekordne vysokých hodnôt. Negatívne účinky predchádzajúcich ponukových a dopytových šokov síce slabli, no naďalej prispievali k rastu cien. Dve zásadné skutočnosti však vytvorili podmienky pre prudký pokles inflácie v priebehu roka.
Po prvé, začali sa zmierňovať účinky predchádzajúcich šokov. Ceny energií, ktoré výrazne vzrástli v dôsledku neopodstatnenej vojny Ruska proti Ukrajine, prudko klesli. Došlo tiež k ďalšiemu ústupu globálnych ponukových obmedzení. Významný bol predovšetkým pád cien energií, ktorý sa na poklese inflácie v roku 2023 podieľal polovičnou mierou. Po druhé, ECB pokračovala v sprísňovaní menovej politiky, čo pomáhalo ďalej znižovať infláciu tlmením dopytu. Od januára do septembra sme úrokové sadzby celkovo zvýšili o ďalších 200 bázických bodov.
Vzhľadom na veľmi neisté prostredie sme rozhodnutia o úrokových sadzbách naďalej prijímali na základe dostupných údajov. Pri kalibrácii presného rozsahu potrebného zvyšovania sadzieb sme uplatňovali tri kritériá: inflačný výhľad, dynamiku základnej inflácie a účinnosť transmisie menovej politiky. V septembri sme už registrovali zlepšovanie inflačného výhľadu a výraznú transmisiu menovej politiky. Základná inflácia však bola naďalej zvýšená a domáce cenové tlaky stále silné.
Na základe tohto vývoja sme usúdili, že kľúčové úrokové sadzby ECB dosiahli úroveň, ktorá pri dostatočne dlhom zachovaní podstatným spôsobom prispeje k včasnému návratu inflácie na úroveň nášho cieľa. Zároveň sme sa zaviazali udržiavať sadzby na tejto úrovni dovtedy, kým to bude potrebné, a pri určovaní primeranej úrovne a dĺžky trvania reštrikcie naďalej vychádzať z aktuálnych údajov, na základe rovnakých kritérií.
Popri tom sme pokračovali v normalizácii súvahy Eurosystému s cieľom zabezpečiť jej súlad s celkovým nastavením našej menovej politiky. V roku 2023 sa jej objem znížil o viac ako 1 bil. €, do značnej miery v dôsledku riadneho a predčasného splácania prostriedkov v rámci našich cielených dlhodobejších refinančných operácií. V priebehu roka sme tiež ukončili reinvestície v rámci nášho programu nákupu aktív a v decembri sme oznámili postupné ukončenie reinvestícií v núdzovom pandemickom programe nákupu aktív.
Popri konsolidácii dosiahnutých výsledkov v rámci boja proti inflácii sme pokročili i v našich aktivitách zameraných na zohľadňovanie klimatických rizík pri plnení našich úloh. V marci sme po prvýkrát zverejnili klimatické finančné informácie o portfóliu podnikových cenných papierov Eurosystému. Počas 12 mesiacov od októbra 2022, keď sme reinvestície podnikových aktív začali smerovať k emitentom s lepším klimatickým profilom, klesla ich uhlíková náročnosť približne o dve tretiny.
V roku 2023 sme zaznamenali výrazný pokrok aj v ďalšej kľúčovej oblasti našej činnosti: oblasti platobného styku. V marci sme uviedli do prevádzky T2, náš nový systém zúčtovania veľkých platieb. T2 prispieva k harmonizácii a efektívnosti európskych finančných trhov: zavádza nový systém hrubého zúčtovania platieb v reálnom čase – ktorý nahrádza systém TARGET2 v prevádzke od roku 2007 – a zefektívňuje riadenie likvidity centrálnych bánk.
V novembri sme začali prípravnú fázu projektu digitálneho eura, ktorej cieľom je v nadväznosti na plodnú dvojročnú výskumnú fázu pripraviť základy možného vydania digitálneho eura. Digitálne euro by nebolo zavedené namiesto hotovosti, ale ako jej doplnok. Hotovosť je u občanov eurozóny stále najčastejšie používaným platobným prostriedkom a jasná väčšina považuje za dôležité mať i naďalej možnosť platiť v hotovosti.
Aj z tohto dôvodu ECB pripravuje novú sériu eurových bankoviek – najhmatateľnejší a najviditeľnejší symbol európskej jednoty. Za dve možné témy tejto novej série bankoviek Rada guvernérov na základe výsledkov dvoch prieskumov verejnej mienky, ktoré sa uskutočnili v lete 2023, vybrala témy „Európska kultúra“ a „Rieky a vtáky“. V budúcnosti budú mať občania Európy možnosť vyjadriť svoje preferencie k užšiemu výberu možných návrhov bankoviek. ECB by o finálnych návrhoch mala rozhodnúť v roku 2026.
V roku, keď sme si pripomínali 25. výročie ECB, sme oslavovali vstup Chorvátska do eurozóny. Prijatím eura v Chorvátsku v januári sa počet krajín patriacich do eurozóny zvýšil na 20, čo je takmer dvojnásobok počtu členov v čase zavedenia jednotnej meny. Rozširovanie eurozóny je odrazom pokračujúcej atraktívnosti našej menovej únie v čoraz viac nepredvídateľnom svete. Miera, do akej ľudia podporujú euro, bola v roku 2023 naďalej blízko rekordne vysokých úrovní.
Toto všetko by nebolo možné dosiahnuť bez úsilia zamestnancov ECB a ich odhodlania prispievať k plneniu našej úlohy, ktorou je udržiavanie cenovej stability v prospech obyvateľov eurozóny. Je mi cťou viesť ich aj túto inštitúciu.
Miera nezamestnanosti eurozóny dosiahla v roku 2023 v priemere 6,5 %. Z januárových 6,6 % sa znížila na 6,5 % v marci a počas zvyšku roka zostala celkovo stabilná.
Celková inflácia v eurozóne bola v decembri 2023 na úrovni 2,9 %, oproti 9,2 % v decembri 2022. Pokles sa v čoraz väčšej miere týkal všetkých zložiek.
ECB v priebehu roka 2023 zvýšila svoje kľúčové úrokové sadzby o ďalších 200 bázických bodov, čím sa sadzba jednodňových sterilizačných operácií dostala na úroveň 4 %. Sprísňovanie menovej politiky sa výrazne premietalo do ekonomiky.
Koeficient vlastného kapitálu Tier 1 bánk v eurozóne predstavoval v treťom štvrťroku 15,6 %. Táto takmer najvyššia úroveň od začiatku európskeho bankového dohľadu bola odrazom vyššej ziskovosti a zníženia rizikovosti bankových portfólií.
60 % občanov eurozóny považuje za dôležité mať možnosť platiť v hotovosti. O niečo viac ako polovica spotrebiteľov v eurozóne zároveň uprednostňuje platby kartou alebo inými elektronickými platobnými prostriedkami.
ECB v rámci svojho širšieho klimatického akčného plánu zverejnila tri nové súbory štatistických ukazovateľov o udržateľnom financovaní, uhlíkových emisiách a fyzických rizikách.
V roku 2023 ECB pod heslom „Hodnota jednoty“ oslávila svoje 25. výročie. Pri tejto príležitosti zdôraznila úspech jednotnej meny a jej výhody pre obyvateľov Európy.
Uhlíková náročnosť reinvestícií sa v priebehu 12 mesiacov od začiatku presmerovania reinvestícií v októbri 2022 znížila o viac ako 65 %.
1 Inflácia prudko klesá s pokračujúcou výraznou transmisiou sprísňovania menovej politiky ECB
Svetovej ekonomike sa v roku 2023 darilo oveľa lepšie, než sa pôvodne očakávalo, a pomalým tempom expandovala. Túto expanziu poháňal najmä hospodársky rast v rozvíjajúcich sa trhových ekonomikách a v Spojených štátoch, zatiaľ čo väčšina ostatných vyspelých ekonomík bola výraznejšie ovplyvnená prísnymi podmienkami financovania a značnou geopolitickou neistotou. Globálna inflácia sa značne znížila v dôsledku poklesu cien energetických komodít, zatiaľ čo základné cenové tlaky zostali zvýšené. Euro sa posilnilo v nominálnom efektívnom vyjadrení a tiež voči americkému doláru.
1.1 S poklesom celkovej inflácie rástla miernym tempom globálna hospodárska aktivita
Globálny hospodársky rast bol vzhľadom na sprísnenie menovej politiky a značnú neistotu nevýrazný
Zdroj: ECB, výpočty ECB a Makroekonomické projekcie odborníkov ECB, marec 2024.Poznámka: Globálny HDP nezahŕňa eurozónu. Priemer spred pandémie je za obdobie rokov 2012 až 2019. Hodnoty za rok 2023 sú odhady na základe dostupných údajov a makroekonomických projekcií odborníkov ECB z marca 2024.
Tempo globálneho obchodu sa spomalilo s normalizáciou spotrebiteľského správania po pandémii
Globálny obchod bol v roku 2023 slabý, keď sa rast dovozu spomalil na 1,2 %, teda výrazne pod úroveň 5,5 % z predchádzajúceho roku aj pod predpandemický priemer 3,1 %.[3] Toto spomalenie odzrkadľovalo tri hlavné trendy. Po prvé, po úplnom uvoľnení protipandemických obmedzení sa globálny dopyt vrátil z tovarov späť do služieb. Po druhé, v domácom dopyte sa zvýšil podiel spotreby, ktorá je vo všeobecnosti menej obchodne náročná ako investície. A napokon, rozvíjajúce sa trhové ekonomiky, v ktorých obchod reaguje na zmeny hospodárskej aktivity menej výrazne, prispeli ku globálnej aktivite v roku 2023 väčšou mierou. Napriek rastúcim obchodným bariéram a výsledkom podnikateľských prieskumov, ktoré naznačujú možné presúvanie v hodnotových reťazcoch, sú dôkazy o fragmentácii celkových obchodných tokov zatiaľ obmedzené.
Ročná celková inflácia meraná indexom spotrebiteľských cien (CPI) v členských štátoch OECD bez Turecka klesla v roku 2023 z vysokých úrovní vďaka nižším cenám energií. V decembri sa znížila na 3,9 % a za celý rok 2023 dosiahla úroveň 5,3 % v porovnaní so 7,3 % v roku 2022 (graf 1.2, panel a). Poklesla aj inflácia bez energií a potravín, ale v oveľa menšej miere, čo naznačuje, že základné cenové tlaky zostali silné a plošné. Bolo to evidentné najmä vo vyspelých ekonomikách, kde nedostatok pracovnej sily na trhu viedol k vysokej miere rastu miezd, v dôsledku čoho bola inflácia cien služieb odolnejšia (graf 1.2, panel b).
Zdroj: Národné údaje od Haver Analytics, OECD a výpočty ECB.Poznámka: EA – eurozóna. Inflácia OECD nezahŕňa Turecko a vypočítava sa na základe národných indexov spotrebiteľských cien a ročných váh výdavkov na konečnú súkromnú spotrebu vyjadrených v parite kúpnej sily (PPP). Jadrová inflácia nezahŕňa energie a potraviny. Posledné údaje sú za december 2023.
Ceny energetických komodít klesli, keďže nízky dopyt prevážil obmedzenia na strane ponuky
Euro sa posilnilo v nominálnom efektívnom vyjadrení a tiež voči americkému doláru
Medzi hlavné riziká výhľadu globálneho hospodárskeho rastu na konci roka 2023 patrila ďalšia eskalácia geopolitického napätia, výraznejšie spomalenie čínskej ekonomiky a trvalejšie inflačné tlaky, ktoré by si vyžadovali oproti očakávaniam prísnejšiu menovú politiku. Naplnenie takýchto rizík by znížilo globálnu hospodársku aktivitu. Okrem toho, globálne trhy s komoditami zostali veľmi citlivé na riziká na strane ponuky, čo by následne mohlo v nasledujúcom roku zvýšiť infláciu a nepriaznivo ovplyvniť globálny rast.
Rast v eurozóne sa po rozšírení účinkov vyšších úrokových sadzieb oslabil
Zdroj: Eurostat a výpočty ECB.Poznámka: Maloobchod je v reálnom vyjadrení. V prípade produkcie služieb sú posledné údaje z decembra 2023, ostatné údaje sú z januára 2024.
Stavebné investície sa počas roka 2023 ďalej celkovo oslabovali. Hlavnou príčinou bol pokles investícií do výstavby rezidenčných nehnuteľností v dôsledku vysokých stavebných nákladov, pokračujúceho rastu úrokových sadzieb hypotekárnych úverov a sprísňovania podmienok poskytovania bankových úverov, čo sťažovalo prístup domácností k financiám a tlmilo dopyt po nehnuteľnostiach na bývanie. Ostatné stavebné oblasti, napríklad civilné stavby, podporované investíciami do verejnej infraštruktúry, zostali odolnejšie. Na konci roka 2023 boli stavebné investície 2,1 % nad úrovňou spred pandémie, pričom v uvedenom roku celkovo klesli o 0,6 %.
Zdroj: Eurostat a výpočty ECB.Poznámka: Posledné údaje o miere nezamestnanosti sú z januára 2024 a o zamestnanosti a odpracovaných hodinách z posledného štvrťroka 2023.
Pomer rozpočtového deficitu eurozóny sa znížil, keď vlády začali ukončovať diskrečné podporné opatrenia
Pomer deficitu verejných financií eurozóny sa v roku 2023 ďalej znižoval a pokračoval v trende, ktorý začal v čase vrcholiacej pandémie (graf 1.6).[5] Postupné sprísňovanie fiškálnej politiky sa odrážalo aj vo fiškálnej pozícii, ktorá sa v roku 2023 už tretí rok po sebe mierne sprísnila.[6] Doteraz sa však podarilo kompenzovať len o niečo viac ako tretinu uvoľnenia z roku 2020 (graf 1.6). To znamená, že cyklicky upravené rozpočtové saldo zostáva výrazne pod predpandemickou úrovňou, a to pre trvajúce opatrenia prijaté v kontexte pandémie v roku 2020 a energetickú podporu poskytovanú od roku 2022.
Zdroj: Makroekonomické projekcie odborníkov Eurosystému pre eurozónu, december 2023 a výpočty ECB.Poznámka: Údaj o fiškálnej pozícii sa upravuje na strane príjmov z roku 2021 odpočítaním grantov z mechanizmu na podporu obnovy a odolnosti NGEU, keďže tieto príjmy nemajú sprísňujúci makroekonomický účinok.
Ďalšie sprísnenie fiškálnej pozície by bolo vhodné
Dekompozícia fiškálnej pozície eurozóny a diskrečné opatrenia
Zdroj: Makroekonomické projekcie odborníkov Eurosystému pre eurozónu, december 2023 a výpočty ECB.Poznámka: Údaj o fiškálnej pozícii sa upravuje na strane príjmov z roku 2021 odpočítaním grantov z mechanizmu na podporu obnovy a odolnosti NGEU, keďže tieto príjmy nemajú sprísňujúci makroekonomický účinok. „Iné opatrenia“ sa týkajú najmä opatrení prijatých počas pandémie a ich následného ukončenia.
Ďalšie sprísnenie fiškálnej pozície sa javí ako primerané aj z hľadiska menovej politiky. Keďže energetická kríza už takmer odznela, vlády by mali pokračovať v ukončovaní súvisiacich podporných opatrení, čo je nevyhnutné na zabránenie zvýšeniu strednodobých inflačných tlakov. Inak by si situácia vyžiadala prijatie prísnejšej menovej politiky. Okrem redukovania pandemických a energetických opatrení by vlády mali vo všeobecnosti napredovať v dosahovaní vyrovnanejších fiškálnych pozícií, aby sa zabezpečil udržateľný stav verejných financií.
EÚ potrebuje odolný a dôveryhodný rámec pre koordináciu hospodárskych a fiškálnych politík
Zásadný význam má aj naďalej silný rámec EÚ pre koordináciu hospodárskych a fiškálnych politík, ako aj dohľad nad nimi. Po rozsiahlych diskusiách sa Rada Európskej únie v roku 2023 dohodla na reforme rámca správy hospodárskych záležitostí EÚ, čím sa otvorila cesta pre trialóg medzi Európskou komisiou, Radou EÚ a Európskym parlamentom. Rok 2024 bude dôležitým rokom prechodu k jeho realizácii.[7]
Neskôr sa najdôležitejším faktorom prispievajúcim k domácej inflácii stali náklady práce
1.5 So zvýšením úrokových sadzieb sa výrazne sprísnili úverové podmienky a podmienky financovania
Nižšie výnosy dlhopisov napriek sprísneniu menovej politiky odzrkadľujú zmenu očakávaní do konca roka
Dlhodobé úrokové sadzby a úverové náklady podnikov a domácností na kúpu nehnuteľností na bývanie
Zdroj: Bloomberg, LSEG a výpočty ECB.Poznámka: Mesačné sledovania. Výnosy desaťročných štátnych dlhopisov eurozóny predstavujú priemer vážený HDP. Ukazovatele úverových nákladov sa počítajú agregovaním krátkodobých a dlhodobých úrokových sadzieb bankových úverov pomocou 24‑mesačného kĺzavého priemeru objemov nových obchodov. Posledné údaje sú za december 2023.
Široká peňažná zásoba a bankové sprostredkovanie odzrkadľovali sprísnenie menovej politiky
V dôsledku sprísňovania menovej politiky sa sadzby bankových úverov pre podniky a domácnosti výrazne zvýšili
Poskytovanie bankových úverov domácnostiam a podnikom sa v roku 2023 vzhľadom na prísnejšie úverové podmienky výrazne oslabilo (graf 1.11). Čisté mesačné toky úverov boli v posledných troch štvrťrokoch takmer nulové. Ročná miera rastu bankových úverov domácnostiam sa znížila a v decembri bola 0,3 %, keď zväčša odrážala spomalenie hypotekárnych úverov v dôsledku klesajúcich cien nehnuteľností na bývanie prvý rok od roku 2014. Ročná miera rastu bankových úverov podnikom taktiež klesla a v decembri dosiahla 0,4 %, pričom čistý prílev celkového externého financovania podnikov bol na historicky nízkej úrovni (graf 1.12).
Rast agregátu M3 a rast úverov podnikom a domácnostiam
Zdroj: ECB a Eurostat.Poznámka: Podniky sú nefinančné spoločnosti. PFI – peňažné finančné inštitúcie. V položke „Úvery od nepeňažných finančných inštitúcií a zvyšku sveta“ nepeňažné finančné inštitúcie zahŕňajú ostatných finančných sprostredkovateľov, dôchodkové fondy a poisťovne. „Úvery PFI“ a „Úvery od nepeňažných finančných inštitúcií a zvyšku sveta“ sú upravené o predaj úverov a sekuritizáciu. Položka „Iné“ predstavuje rozdiel medzi celkovou hodnotou a nástrojmi zahrnutými do grafu a obsahuje najmä medzipodnikové a obchodné úvery. Posledné údaje sú za tretí štvrťrok 2023. Ročný tok za rok 2023 je vypočítaný ako súčet tokov za štyri štvrťroky od posledného štvrťroka 2022 do tretieho štvrťroka 2023.
V súlade so záväzkami vyplývajúcimi z revízie stratégie menovej politiky z rokov 2020 a 2021 sa ECB usiluje lepšie pochopiť makroekonomické dôsledkov klimatických zmien a pripravuje politiky na zmiernenie ich vplyvu.[11] Toto úsilie je nanajvýš relevantné z hľadiska hlavného mandátu ECB udržiavať cenovú stabilitu. Komplexnosť klimatických zmien, ako aj nelineárna a veľmi neistá povaha ich účinkov si vyžaduje rozšírenú makroekonomickú analýzu na obmedzenie chýb prognóz a pochopenie štrukturálnych zmien, ktoré zmena klímy v hospodárstve vyvoláva.
Rastúci vplyv horúčav na infláciu cien potravín v Európe
Extrémne poveternostné udalosti zvyčajne znižujú produkciu v krátkodobom horizonte, ale celkový ekonomický dosah presahuje priame a bezprostredné vplyvy, ktoré by vznikli napríklad v dôsledku zničenia domov, tovární a strojov. Príkladom môže byť narušenie v iných regiónoch alebo sektoroch zapríčinené prepojenými dodávateľskými reťazcami alebo poškodením infraštruktúry. Straty príjmov v dotknutých sektoroch a nižšia produkcia zvyčajne znížia dopyt po výrobkoch a službách v iných sektoroch. Ďalším dôsledkom je väčšia neistota, ktorá by mohla viesť domácnosti a podniky k zmene vo vnímaní rizika katastrof a následne k zníženiu výdavkov.
V dlhodobejšom horizonte môže klimatická zmena tiež trvalejšie znižovať rast produkcie.[14] Napríklad zníženie snehových zrážok ohrozí životaschopnosť mnohých lyžiarskych stredísk v Európe, alebo sa niektoré stredomorské regióny môžu stať príliš horúce pre letný cestovný ruch, hoci niektoré severné regióny môžu naopak profitovať. Vyššie priemerné teploty pravdepodobne znížia výnosy v poľnohospodárstve a lesníctve. Hoci niektoré účinky možno zmierniť zmenou pestovaných plodín, na poľnohospodársku produkciu bude pravdepodobne nepriaznivo vplývať aj horšia predvídateľnosť teplôt a charakteru zrážok. Vyššie teploty presahujúce komfortnú zónu okolo 19 – 22 °C (ktoré sa v teplejšej klíme vyskytujú častejšie) znižujú produktivitu pracovníkov.
Vplyv na makroekonomický vývoj by mohla pomôcť obmedziť adaptácia, t. j. prispôsobenie sa teplejšej klíme. Patrí sem napríklad inštalácia klimatizácie na zníženie vplyvu teplotného stresu na produktivitu práce, alebo zmena plodín na obmedzenie strát poľnohospodárskej produktivity. Takéto opatrenia však pravdepodobne budú mať vplyv na vládne rozpočty a fiškálny priestor.[15] Ďalším nástrojom na adaptáciu je poistenie, v Európe však už teraz sú výrazné medzery v poistnej ochrane súvisiacej s klímou.[16]
Dosiahnutie zníženia emisií v záujme splnenia cieľov Parížskej dohody a zabránenia katastrofálnejšiemu globálnemu otepľovaniu si vyžaduje rozsiahlu štrukturálnu transformáciu ekonomiky. Je potrebné prerozdeliť kapitál a prácu medzi sektormi aj vnútri sektorov, a dokonca aj v rámci jednotlivých podnikov (napr. výrobcovia automobilov budú musieť prejsť z výroby spaľovacích motorov na elektrické vozidlá poháňané batériou). Úspech tohto prerozdelenia bude závisieť od implementácie účinných politík transformácie, od flexibility trhov a najmä od schopnosti hospodárstva financovať a absorbovať potrebné značné kapitálové investície či od vývoja bezuhlíkových technológií a od dostupnosti kvalifikovaných pracovníkov na ich implementáciu.
Analýza naznačujúca benígny hospodársky vplyv doteraz zavedených politických opatrení v oblasti klímy pravdepodobne nezachytáva celkový obraz.[17] Z dostupných modelových hodnotení možného vývoja cien uhlíka vyplýva len obmedzený vplyv na produkciu a infláciu.[18] Zahrnuté opatrenia však stále výrazne nespĺňajú cieľ EÚ v oblasti znižovania emisií, pričom širší vplyv transformácie – vrátane účinkov prísnejšej regulácie a cieľov – môže byť ťažšie kvantifikovateľný.
Rýchlosť transformácie kriticky ovplyvňuje konečný hospodársky dosah: odkladanie transformácie si neskôr vyžiada rýchlejšie a radikálnejšie politické zmeny, čím sa zvýši pravdepodobnosť uviaznutých aktív a vyššej štrukturálnej nezamestnanosti.[19] Rôzne transformačné politiky majú navyše odlišný vplyv na produktivitu.[20] Trhové politiky, ako sú dane z uhlíka, majú na produktivitu podnikov s vysokými emisiami uhlíka menší vplyv ako netrhové politiky (napríklad zákaz určitých produktov alebo postupov).
Konkurencieschopnosť hospodárstva eurozóny ovplyvňujú aj globálne rozhodnutia v oblasti transformačných politík. Patria sem vyššie ceny uhlíka či priemyselné politiky, ako napríklad nedávny zákon o znížení inflácie v Spojených štátoch. Systém EÚ na obchodovanie s emisiami (EU Emissions Trading System – EU ETS) môže vyvolať „únik uhlíka“, t. j. presun hospodárskej činnosti a emisií do regiónov s menej prísnymi emisnými povinnosťami. Takýto vývoj možno obmedziť dôsledným nastavením mechanizmu uhlíkovej kompenzácie na hraniciach spolu s existujúcim mechanizmom prevencie úniku uhlíka.[21]
Klimatické zmeny a politiky na ich zmiernenie vo všeobecnosti ovplyvňujú takmer všetky aspekty makroekonomickej analýzy vykonávanej centrálnymi bankami. Zostávajú tu otvorené kľúčové otázky, ako napríklad spôsob, akým by mala prebiehať transformácia a aké štrukturálne zmeny v ekonomike z nej vyplynú, aký bude makroekonomický vplyv extrémneho počasia a rizík pochádzajúcich z rýchlejšej zmeny klímy či akú úlohu hrá prírodný kapitál a ekosystémové služby.
Box 2	Úloha jednotkových ziskov v nedávnych domácich cenových tlakoch
Tento box sa zameriava na to, ako z účtovného hľadiska v roku 2023 prispeli jednotkové zisky k dynamike domácich cenových tlakov.
Domáce cenové tlaky boli v roku 2023 veľmi silné, no postupom roka sa s poklesom jednotkových ziskov znižovali
Značný rast jednotkových ziskov v roku 2022 a na začiatku roka 2023 možno vysvetliť výnimočným hospodárskym vývojom po pandémii
Zdroj: Eurostat a výpočty ECB.Poznámka: Posledné údaje sú z posledného štvrťroka 2023.
Keďže výnimočné faktory ustúpili, jednotkové zisky sa zosúladili s hospodárskym cyklom a vrátili sa k svojej typickej úlohe tlmiacej rezervy
ECB okrem toho v roku 2023 pokračovala v postupnom ukončovaní opatrení zavedených v roku 2022 na uvoľnenie kolaterálových požiadaviek v súvislosti s pandémiou a úverový rating Helénskej republiky sa zvýšil na úroveň investičného stupňa. Eurosystém v priebehu roka 2023 kládol dôraz na riadenie rizík s cieľom zabezpečiť efektívnu implementáciu menovej politiky, okrem iného aj diverzifikáciou svojich akceptovaných zdrojov hodnotenia kreditného rizika. Vzhľadom na zvyšovanie kľúčových úrokových sadzieb s cieľom znížiť infláciu ECB z dôvodu záporných úrokových výnosov zaznamenala stratu, ktorá bola čiastočne vyrovnaná z finančných rezerv vytvorených v minulosti. V budúcnosti sa očakáva opätovný rast menového príjmu ECB, čo podporí jej operačnú účinnosť.
2.1 Reštriktívna menová politika v záujme návratu inflácie na cieľovú úroveň 2 %
V januári ešte inflácia dosahovala 8,6 %, zatiaľ čo ekonomika i napriek rastúcim výzvam zostávala odolná
Po značnom spomaľovaní od polovice roka 2022 hospodársky rast v eurozóne začiatkom roka 2023 stagnoval. Voči značným výzvam vyplývajúcim z nevýraznej globálnej hospodárskej aktivity, geopolitickej neistoty v dôsledku vojny Ruska proti Ukrajine a vysokej inflácie spolu s prísnejšími podmienkami financovania však ekonomika vykazovala známky odolnosti. Celková inflácia v januári vzhľadom na nižšie ceny energií klesla, no bola naďalej vysoká na úrovni 8,6 %, aj vzhľadom na vysoké ceny potravín. Tento vývoj bol čiastočne dôsledkom výrazného vplyvu vysokých nákladov na energie pôsobiaceho v celom hospodárstve, ktorý zasiahol aj ceny potravín, ako aj pretrvávajúcich – hoci slabnúcich – faktorov súvisiacich s pandémiou, ako napríklad porúch v dodávateľských reťazcoch a odkladaného dopytu. Okrem toho dochádzalo k zrýchľovaniu mzdového rastu.
Rada guvernérov vo februári zvýšila úrokové sadzby a vyjadrila svoj zámer pokračovať v ich zvyšovaní
Turbulencie v bankovom sektore Spojených štátov zvýšili neistotu v Európe a zdôraznili potrebu rozhodovať o úrokových sadzbách na základe aktuálnych údajov
Bolo čoraz viac zrejmé, že reštriktívna menová politika má výrazný vplyv na podmienky financovania v eurozóne
Vzhľadom na stále vysoké základné cenové tlaky Rada guvernérov pokračovala v zvyšovaní menovopolitických sadzieb...
Celková inflácia sa výrazne znížila. Z februárových 8,5 % klesla na 6,9 % v marci, 7,0 % v apríli a 6,1 % v máji. Napriek očakávanému ďalšiemu poklesu inflácie smerom k cieľovej úrovni, najmä v dôsledku súbežného sprísňovania podmienok financovania s čoraz väčším tlmiacim účinkom na dopyt, sa však i naďalej predpokladalo, že cenové tlaky budú príliš výrazné príliš dlho. Rada guvernérov sa preto na svojich menovopolitických zasadnutiach v máji a v júni rozhodla úrokové sadzby znova zvýšiť o ďalších 25 bázických bodov.
Po marcovom znížení tempa reinvestícií v rámci programu APP došlo v júli k ich ukončeniu. Reinvestície v rámci programu PEPP majú pokračovať minimálne do konca roka 2024. Vývoj od predchádzajúceho menovopolitického zasadnutia Rady guvernérov zároveň podporoval očakávanie, že inflácia bude počas zvyšku roka ďalej klesať, ale zostane nad cieľovou úrovňou dlhší čas. Rada guvernérov tak pokračovala v zvyšovaní úrokových sadzieb – v júli o ďalších 25 bázických bodov.
V júli Rada guvernérov rozhodla aj o znížení úročenia povinných minimálnych rezerv zo sadzby jednodňových sterilizačných operácií na 0 %. Cieľom tohto rozhodnutia bolo zachovať účinnosť menovej politiky zachovaním kontroly nad nastavením menovej politiky a zabezpečením plného premietania rozhodnutí o úrokových sadzbách do peňažných trhov. Rozhodnutie tiež zvýšilo efektívnosť menovej politiky znížením celkových úrokových nákladov spojených s rezervami pri zabezpečení rovnakej miery menovej reštrikcie.
Keďže v auguste inflácia oproti júlovým 5,3 % nezaznamenala takmer žiadny posun a v projekciách odborníkov ECB zo septembra bol výhľad jej vývoja na roky 2023 a 2024 najmä z dôvodu rýchlejšieho rastu cien energií upravený smerom nahor, Rada guvernérov na svojom septembrovom zasadnutí zvýšila kľúčové úrokové sadzby ECB o ďalších 25 bázických bodov. Kumulatívny nárast sadzieb počas roka 2023 tak dosiahol 200 bázických bodov a sadzba jednodňových sterilizačných operácií sa zvýšila na 4 % (graf 2.1).
... a uviedla, že zachovanie súčasnej úrovne menovopolitických sadzieb počas dostatočne dlhého obdobia výrazne prispeje k včasnému návratu inflácie na cieľovú úroveň
V októbri sa skončilo najdlhšie obdobie kontinuálneho zvyšovania úrokových sadzieb v histórii eura
Ku koncu roka inflácia ďalej klesala a v novembri dosiahla 2,4 %. Na svojom decembrovom zasadnutí však Rada guvernérov dospela k záveru, že v krátkodobom horizonte sa inflácia v dôsledku bázických efektov pravdepodobne dočasne zvýši. Základná inflácia ďalej poľavovala. Podľa makroekonomických projekcií odborníkov Eurosystému mala inflácia v roku 2024 naďalej postupne klesať. Domáce cenové tlaky však podľa predpokladov mali zostať zvýšené, najmä v dôsledku výrazného rastu jednotkových nákladov práce.
Rada guvernérov ponechala úrokové sadzby na nezmenenej úrovni a rozhodla sa pokračovať v normalizácii súvahy Eurosystému
Za týchto okolností sa Rada guvernérov na svojom decembrovom zasadnutí rozhodla ponechať kľúčové úrokové sadzby na nezmenenej úrovni.
V decembri tiež Rada guvernérov rozhodla o pokračovaní normalizácie súvahy Eurosystému. Vyjadrila svoj zámer reinvestovať plnú výšku istinu zo splatených cenných papierov v rámci programu PEPP do polovice roka 2024, potom objem portfólia znižovať v priemere o 7,5 mld. € mesačne až do konca roka a následne reinvestície ukončiť.
S ukončením reinvestícií APP a splácaním operácií TLTRO III došlo k postupnej redukcii súvahy Eurosystému
V roku 2023 súvaha Eurosystému pokračovala v postupnej redukcii, ktorá sa začala v roku 2022 v rámci normalizácie menovej politiky. Objem súvahy ďalej klesal v reakcii na zavedenie čiastočných reinvestícií v programe APP vo februári a na ukončenie reinvestícií v júni. V rámci programu PEPP Eurosystém počas celého roka pokračoval v reinvestíciách v plnom rozsahu. Do konca roka 2023 objem súvahy klesol na 6,9 bil. €, najmä v dôsledku riadneho i predčasného splácania operácií TLTRO III a do určitej miery aj v dôsledku začiatku redukcie portfólia APP.
Na konci roka 2023 predstavovali menovopolitické aktíva v súvahe Eurosystému 5,1 bil. €, čo je v porovnaní s koncom roka 2022 pokles o 1,2 bil. €. Úvery poskytnuté úverovým inštitúciám v eurozóne predstavovali 6 % celkových aktív (pokles zo 17 % na konci roka 2022) a cenné papiere nadobudnuté na účely menovej politiky predstavovali približne 68 % celkových aktív (nárast zo 62 % na konci roka 2022). Ostatné finančné aktíva v súvahe pozostávali najmä z aktív v cudzej mene, zlata a nemenovopolitických eurových portfólií.
Na strane pasív sa celková výška povinných minimálnych rezerv úverových inštitúcií a jednodňových sterilizačných operácií na konci roka 2023 znížila na 3,5 bil. € (zo 4,0 bil. € na konci roka 2022) a predstavovala 51 % celkových pasív (v porovnaní s 50 % na konci roka 2022). Objem bankoviek v obehu zostal na nezmenenej úrovni 1,6 bil. € a predstavoval 23 % celkových pasív (nárast z 20 %).
Eurosystém v roku 2023 v nadväznosti na oznámenie z decembra 2022 pracoval na revízii svojho operačného rámca riadenia krátkodobých úrokových mier, ktorú ukončil v marci 2024.
Zdroj: ECB.Poznámky: Kladné hodnoty označujú aktíva, záporné hodnoty pasíva. Čiara označujúca nadbytočnú likviditu je znázornená ako kladná hodnota, hoci predstavuje súčet nasledujúcich položiek na strane pasív: zostatky na bežných účtoch nad rámec povinných minimálnych rezerv a vklady v rámci jednodňových sterilizačných operácií.
V dôsledku prijatia eura v Chorvátsku 1. januára 2023 a začlenenia súvahy Hrvatska narodna banka do konsolidovanej súvahy Eurosystému došlo k nárastu jeho celkových aktív a pasív o 45 mld. €.
Zastúpenie rôznych tried aktív a jurisdikcií v portfóliách APP a PEPP
Trh úspešne absorboval redukciu portfólií aktív nadobudnutých v rámci programov nákupu aktív
Program APP je zložený zo štyroch programov nákupu aktív: tretieho programu nákupu krytých dlhopisov (CBPP3), programu nákupu cenných papierov krytých aktívami (ABSPP), programu nákupu aktív verejného sektora (PSPP) a programu nákupu aktív podnikového sektora (CSPP). Program PEPP bol zavedený v roku 2020 v reakcii na pandémiu. Všetky kategórie aktív akceptovateľné v rámci programu APP sú akceptovateľné i v rámci programu PEPP; cenným papierom vydaným Helénskou republikou bola v rámci programu PEPP dočasne udelená výnimka z požiadaviek na akceptovateľnosť.[25]
Ku koncu roka 2023 hodnota aktív v rámci programu PEPP predstavovala 1,7 bil. € (v amortizovanej obstarávacej cene). Podiel portfólia krytých dlhopisov na celkovom objeme predstavoval menej ako 1 % (6 mld. €), podiel aktív podnikového sektora 3 % (46 mld. €) a podiel aktív verejného sektora 97 % (1 614 mld. €).[26] Na konci roka 2023 predstavovala vážená priemerná splatnosť cenných papierov verejného sektora nakúpených v rámci programu PEPP 7,3 roka (s určitými rozdielmi medzi jednotlivými jurisdikciami).
Aktíva nadobudnuté v rámci programov PSPP, CSPP, CBPP3 a PEPP boli aj naďalej k dispozícii na požičiavanie s cieľom podporiť likviditu na trhu s dlhopismi a repo trhu. V roku 2023 sa podmienky na repo trhu v porovnaní s predchádzajúcim rokom výrazne zlepšili, čo sa odrazilo v menšom objeme poskytnutých úverov.
Na konci roka 2023 predstavovala hodnota nesplatených refinančných operácií Eurosystému 410 mld. €, čo v porovnaní s koncom roka 2022 predstavuje pokles o 914 mld. €. Táto zmena je predovšetkým odrazom dobrovoľného predčasného splácania (312,5 mld. €) a riadneho splácania operácií (612,9 mld. €) v rámci programu TLTRO III. Vážená priemerná splatnosť nesplatených refinančných operácií Eurosystému sa skrátila z približne 10,5 mesiaca na konci roka 2022 na 5,2 mesiaca na konci roka 2023.
V marci 2022 ECB oznámila postupné ukončovanie pandemických opatrení na uvoľnenie kolaterálových požiadaviek. Tieto opatrenia boli kľúčovým prvkom reakcie menovej politiky ECB na pandémiu, ktorý protistranám uľahčil prístup k úverovým operáciám Eurosystému prostredníctvom zvýšenia objemu akceptovateľného kolaterálu. Opatrenia spočívali predovšetkým v dočasnom znížení oceňovacích zrážok vo všetkých triedach aktív o pevne stanovený podiel 20 % a v dočasnom predĺžení platnosti rámcov dodatočných úverových pohľadávok (additional credit claim – ACC) uplatňovaných niektorými národnými centrálnymi bankami.
Opatrenia sa začali postupne ukončovať v júli 2022. V druhom kroku, ktorý nadobudol účinnosť 29. júna 2023, došlo zavedením nového harmonogramu zrážok k úplnému zrušeniu dočasného zníženia oceňovacích zrážok v prípade obchodovateľných a neobchodovateľných aktív, čím sa miera tolerancie rizík pri úverových operáciách ECB vrátila na úroveň spred pandémie.[27]
V septembri 2023 došlo k zvýšeniu príslušného úverového ratingu Helénskej republiky zo stupňa kreditnej kvality 4 na stupeň 3 na základe harmonizovanej ratingovej stupnice Eurosystému (z BB+ na BBB-), čím sa všetky dlhové nástroje vydané vládou Helénskej republiky dostali na úroveň investičného stupňa.[30] Dlhové nástroje vydané vládou Helénskej republiky, na ktoré sa predtým vzťahovala výnimka na základe usmernenia o dočasných kolaterálových opatreniach, preto od septembra 2023 podliehajú kritériám akceptovateľnosti podľa všeobecného kolaterálového rámca.
Nominálny objem akceptovateľných obchodovateľných aktív sa v roku 2023 zvýšil o 1,2 bil. € a ku koncu roka dosiahol 18,3 bil. € (graf 2.3). Najväčšou triedou aktív boli aj naďalej cenné papiere ústrednej štátnej správy (9,9 bil. €). Medzi ďalšie triedy aktív patrili podnikové dlhopisy (1,9 bil. €), kryté bankové dlhopisy (1,8 bil. €) a nezabezpečené bankové dlhopisy (2 bil. €). Cenné papiere regionálnej samosprávy (603 mld. €), cenné papiere kryté aktívami (600 mld. €) a iné obchodovateľné aktíva (1,4 bil. €) predstavovali jednotlivo pomerne malý podiel celkového okruhu akceptovateľných aktív.
Zdroj: ECB.Poznámky: Hodnoty aktív sú nominálne hodnoty. Graf zobrazuje priemery ku koncu mesiaca za každé obdobie.
Zdroj: ECB.V prípade kolaterálu sú uvedené priemery koncomesačných údajov za jednotlivé obdobia; hodnoty sú uvedené so zohľadnením ocenenia a zrážok. V prípade nesplatených pohľadávok sa používajú denné údaje.
Eurosystém nepretržite riadi finančné riziká spojené s implementáciou svojich menovopolitických operácií. Snaží sa pritom o rizikovú efektívnosť, t. j. dosahovať ciele menovej politiky tak, aby bol vystavený čo najmenšiemu riziku.[31]
V dôsledku nesúladu úrokovej citlivosti medzi aktívami a pasívami boli zaznamenané straty
Medzi hlavné zmeny rámca Eurosystému pre riadenie rizík v roku 2023 patrí ďalšia diverzifikácia zdrojov hodnotenia kreditného rizika a výraznejšie cielenie nákupov cenných papierov podnikového sektora na emitentov s lepším klimatickým profilom.
V roku 2023 došlo k zaradeniu dodatočných zdrojov hodnotenia kreditného rizika do rámca Eurosystému pre hodnotenie kreditného rizika (Eurosystem Credit Assessment Framework – ECAF). ECAF je rámec riadenia rizík, ktorý Eurosystém používa na zmierňovanie kreditného rizika spojeného s aktívami používanými v operáciách menovej politiky. Stanovuje postupy, pravidlá a technické postupy, ktorými sa zabezpečuje priebežné plnenie požiadaviek Eurosystému na vysoké úverové štandardy v prípade všetkých akceptovateľných aktív. Súčasťou tejto úlohy je hodnotenie, akceptácia a monitorovanie rôznych druhov zdrojov hodnotenia kreditného rizika.
Zaradenie interného systému Bank of Greece na hodnotenie kreditného rizika medzi akceptované zdroje hodnotenia kreditného rizika
V apríli 2023 sa Rada guvernérov rozhodla akceptovať interný systém Bank of Greece na hodnotenie kreditného rizika, ktorý zabezpečuje hodnotenie gréckych právnych subjektov v nefinančnom sektore, ako zdroj hodnotenia kreditného rizika. Prostredníctvom týchto hodnotení je tak v súčasnosti možné posudzovať akceptovateľnosť úverových pohľadávok voči gréckym nefinančným spoločnostiam ako kolaterálu v úverových operáciách Eurosystému, ako aj príslušné oceňovacie zrážky. Interný systém Bank of Greece na hodnotenie kreditného rizika je jedným z deviatich systémov národných centrálnych bánk na hodnotenie kreditného rizika, ktoré Rada guvernérov v súčasnosti akceptuje.
Akceptácia Scope Ratings GmbH ako novej externej ratingovej agentúry
V novembri sa Rada guvernérov rozhodla akceptovať spoločnosť Scope Ratings GmbH ako externú inštitúciu hodnotiacu kreditné riziko (external credit assessment institution – ECAI). Pred prijatím rozhodnutia Eurosystém predloženú žiadosť dôkladne posúdil na základe svojich kritérií akceptovateľnosti ECAI. Hodnotenie prihliadalo na kvantitatívne a kvalitatívne kritériá, ako aj na relevantnú spätnú väzbu od Európskeho orgánu pre cenné papiere a trhy. Po ukončení procesu integrácie spoločnosti Scope Ratings do IT infraštruktúry Eurosystému sa budú jej ratingy používať spolu s ratingami doteraz akceptovaných inštitúcií (DBRS Morningstar, Fitch Ratings, Moody’s a S&P Global Ratings) pri posudzovaní akceptovateľnosti aktív používaných ako kolaterál v operáciách menovej politiky, ako aj príslušných oceňovacích zrážok.
Riadenie rizík spojených s nákupom aktív v rámci programov APP a PEPP
Riadenie finančných rizík spojených s nákupom aktív naďalej určovali špecifické rámce riadenia rizík pre jednotlivé triedy aktív
Box 3	Vývoj nadbytočnej likvidity a vplyv na eurovú nezabezpečenú trhovú sadzbu
Tento box sa zaoberá dôsledkami redukcie súvahy Eurosystému na eurový peňažný trh. Pokles nadbytočnej likvidity v dôsledku redukcie súvahy nenarušil premietanie zmien kľúčových úrokových sadzieb ECB do nezabezpečených sadzieb peňažného trhu. V roku 2023 však došlo k asymetrii v reakcii rozpätia medzi krátkodobou eurovou sadzbou (€STR) a úrokovou sadzbou jednodňových sterilizačných operácií ECB: jeho reakcia na reabsorpciu nadbytočnej likvidity bola slabšia než na predchádzajúcu injekciu likvidity. Z predbežnej analýzy vyplýva, že tento jav je pravdepodobne len dočasný.
Nižšia likvidita nezúžila rozpätie medzi sadzbou €STR a sadzbou jednodňových sterilizačných operácií
Z historických údajov vyplýva, že výrazný pokles nadbytočnej likvidity by mal viesť k zúženiu rozpätia medzi sadzbou €STR a sadzbou jednodňových sterilizačných operácií. Nedávne zníženie nadbytočnej likvidity však k zúženiu tohto rozpätia neviedlo (graf A, panel b). Rozpätie sa do druhej polovice roka 2022 rozširovalo a od novembra 2022 sa stabilizovalo na úrovni približne ‑10 bázických bodov. Táto odchýlka od historických trendov vyvoláva otázky, či ide o dočasný jav, alebo o štrukturálny posun.
Zdroj: ECB (databáza operácií na trhu), Bloomberg a výpočty Eurosystému.Poznámka: Panel a): Obdobie zápornej úrokovej sadzby jednodňových sterilizačných operácií sa končí 26. júla 2022; sadzba sa 27. júla zvýšila z ‑0,50 % na 0,00 %. Panel b): Obdobie zápornej úrokovej sadzby jednodňových sterilizačných operácií (v rámci tohto grafu) trvá od 1. októbra 2019 do 26. júla 2022. Obdobie nulovej úrokovej sadzby jednodňových sterilizačných operácií trvá od 27. júla do 13. septembra 2022. Obdobie kladnej úrokovej sadzby jednodňových sterilizačných operácií sa začína 14. septembra 2022, keď sa táto sadzba zvýšila z 0,00 % na 0,75 %.
Účinná deaktivácia dvojstupňového systému úročenia nadbytočných bankových rezerv v júli 2022 mala za následok sprístupnenie dodatočného 1 bil. € nadbytočnej likvidity na obchodovanie (graf B, panel a). Počas obdobia záporných úrokových sadzieb a po zavedení dvojstupňového systému úročenia v októbri 2019 bol objem nadbytočnej likvidity dostupnej na obchodovanie nižší ako celkový údaj o nadbytočnej likvidite, keďže časť nadbytočnej likvidity vedenej v Eurosystéme profitovala z priaznivého úročenia, t. j. nebola úročená zápornou sadzbou. S ukončením obdobia záporných menovopolitických úrokových sadzieb v júli 2022 zanikla aj táto výhoda. Uvoľnenie dodatočných obchodovateľných prostriedkov okrem iného podporilo aj obchodovanie bánk s nezabezpečenými jednodňovými vkladmi.
Podľa súboru štatistických údajov peňažného trhu (money market statistical reporting – MMSR) sa objem nezabezpečených úverov zvýšil z denného priemeru 120 mld. € počas obdobia zápornej sadzby jednodňových sterilizačných operácií v rokoch 2021 a 2022 na 210 mld. € ku koncu roka 2023, pričom k nárastu došlo vo všetkých sektoroch protistrán (graf B, panel b). Návrat ku kladným sadzbám a ukončenie dvojstupňového systému úročenia tak viedli k značnému nárastu ponuky v nezabezpečenom segmente.
Zdroj: ECB (databáza operácií na trhu, MMSR), Bloomberg a výpočty Eurosystému.Poznámka: Panel a): Obdobie zápornej úrokovej sadzby jednodňových sterilizačných operácií sa končí 26. júla 2022; sadzba sa 27. júla zvýšila z ‑0,50 % na 0,00 %. „Vyňaté rezervy“ predstavujú časť nadbytočnej likvidity, ktorá v rámci dvojstupňového systému úročenia nebola úročená zápornou sadzbou. Panel b): Obdobie kladnej úrokovej sadzby jednodňových sterilizačných operácií sa začalo 14. septembra 2022, keď sa táto sadzba zvýšila z 0,00 % na 0,75 %. Obrat vyjadrený v grafe zahŕňa všetky jednodňové vklady za sadzbu €STR, vklady od nefinančných spoločností, vklady bez výpovednej lehoty a niektoré ďalšie zostávajúce úvery so splatnosťou do jedného roka. Položka „Iné“ zahŕňa investičné fondy (okrem fondov peňažného trhu), penzijné fondy a poisťovacie fondy a zvyšné sektory.
Na záver možno konštatovať, že doteraz nezaznamenané zúženie rozpätia medzi sadzbou €STR a sadzbou jednodňových sterilizačných operácií môže byť dočasným javom, keďže v kontexte nadmernej ponuky si banky zachovávajú trhovú silu pri rokovaniach o cene krátkodobých vkladov s cieľom vyrovnať vplyv na regulačné hodnoty. Zosúladenie sadzby €STR a sadzby jednodňových sterilizačných operácií ešte môže nastať spolu s ďalším poklesom úrovne nadbytočnej likvidity, v dôsledku čoho by došlo k zmene rovnováhy medzi dopytom a ponukou.
3 Európsky finančný sektor: odolný, no vystavený neistému prostrediu finančnej stability
V roku 2023 banky v eurozóne preukázali svoju odolnosť, najmä v kontexte zlyhania niektorých bánk v Spojených štátoch a vo Švajčiarsku. K ich odolnosti prispelo zlepšenie výsledkov vo viacerých oblastiach, ako aj nepretržitá angažovanosť dohľadu. Prostredie finančnej stability však bolo naďalej neisté vzhľadom na ťažkosti reálnej ekonomiky a finančného sektora vyplývajúce z prísnejších finančných podmienok. Vnútroštátne orgány v záujme zvýšenia odolnosti bankového sektora pokračovali v zavádzaní alebo sprísňovaní makroprudenciálnych rezerv. Okrem toho došlo k zdokonaleniu regulačných rámcov pre banky, ako aj pre finančnú infraštruktúru a inovácie, s cieľom zvýšiť dlhodobú odolnosť finančného systému.
Prostredie finančnej stability v eurozóne bolo naďalej neisté
Prísnejšie podmienky financovania a vyššie úverové náklady domácností, podnikov a vlád
Po predchádzajúcich rokoch nízkych úrokových sadzieb a uplatňovania nástroja ECB na ochranu transmisie menovej politiky zaznamenali štáty eurozóny v roku 2023 rozsiahly nárast nákladov na financovanie, s obmedzenými rozdielmi medzi jednotlivými krajinami v priebehu roka. V čase, keď vlády čelia nutnosti refinancovať splatný dlh s vyššími úrokovými sadzbami, sú však ich náklady na financovanie naďalej závislé od vývoja rozpočtových fundamentov, konkrétne rizika rozpočtových sklzov, ktoré by mohlo znovu vyvolať obavy o udržateľnosť štátneho dlhu. V prípade neopodstatneného, nesystematického vývoja na trhu so štátnymi dlhopismi zároveň ECB môže za predpokladu splnenia príslušných podmienok uplatniť flexibilitu reinvestícií v rámci svojho núdzového pandemického programu nákupu aktív, ako aj nástroj na ochranu transmisie menovej politiky.
Podobne aj pred pandémiou a počas nej podnikový sektor ťažil z nízkych úrokových sadzieb a jeho výnosy v roku 2023 boli stabilné. S postupným odznievaním účinkov oživenia, sprísnením úverových podmienok a zvýšením nákladov na dlhovú službu došlo k zväčšeniu slabín v podnikovom sektore. V priebehu roka začal rásť počet konkurzov podnikov, hoci bol i naďalej celkovo nízky. Obzvlášť zraniteľné v dôsledku pokračujúceho poklesu trhu s komerčnými nehnuteľnosťami v eurozóne boli realitné firmy.
Sektor domácností v roku 2023 vzhľadom na rast úrokových sadzieb a pokračujúcu korekciu na trhoch s rezidenčnými nehnuteľnosťami čelil zhoršeniu schopnosti splácať dlh. Prudký nárast úverových nákladov od začiatku cyklu sprísňovania menovej politiky mal jednoznačne negatívny vplyv na dopyt po hypotekárnych úveroch. Napriek tomu stabilná situácia na trhu práce spolu s obmedzeniami ponuky nehnuteľností na bývanie prispievali k rovnomernému ochladzovaniu trhov s rezidenčnými nehnuteľnosťami. Z naďalej nadhodnoteného oceňovania však vyplýva, že v prípade nerovnomerných cenových korekcií by mohlo dôjsť k naplneniu existujúcich rizík.
Banky, fondy a poisťovne v eurozóne v roku 2023 naďalej čelili výzvam vyplývajúcim z klimatických zmien. Veľkú pozornosť si vyžadovalo i kybernetické riziko. Čoraz väčšia frekvencia veľkých prírodných katastrof v dôsledku zmeny klímy a rastúci rozsah súvisiacich strát zároveň spôsobili nárast cien poistenia v prostredí len obmedzenej dostupnosti poistenia proti klimatickým rizikám.[33] Táto skutočnosť zdôraznila riziko zvýšeného výskytu klimatických šokov vedúcich k zhoršovaniu problémov v oblasti ziskovosti, ktorým čelia poisťovatelia neživotného postenia, a prehlbovaniu pretrvávajúcich medzier v poistnej ochrane (podielu hospodárskych strát, ktoré nie sú kryté poistením), s potenciálnym nepriaznivým vplyvom na makroekonomickú situáciu a finančnú stabilitu.
ECB bola poverená úlohou posudzovať makroprudenciálne kapitálové opatrenia navrhnuté vnútroštátnymi orgánmi pre banky v krajinách zapojených do jednotného mechanizmu dohľadu. Dôležité je, že v prípade potreby má aj právomoc uplatniť prísnejšie kapitálové opatrenia. V rámci dôkladného monitorovania nastavenia národných makroprudenciálnych politík v roku 2023 túto právomoc nebolo potrebné uplatniť. Viacero krajín už totiž zaviedlo nové alebo sprísnilo existujúce makroprudenciálne opatrenia v záujme posilnenia odolnosti bankového systému voči nahromadeným slabinám a rizikám nepriaznivého vývoja.
Zachovávanie odolnosti finančného systému a podpora cielených opatrení makroprudenciálnej politiky
Potreba udržiavania makroprudenciálnych rezerv v záujme zachovania odolnosti bánk v prípade zhoršenia podmienok v bankovom sektore
V roku 2023 boli obavy o finančnú stabilitu spojené s dôsledkami vyšších úrokových sadzieb a rizikami pomalšieho hospodárskeho rastu. Z makroprudenciálneho hľadiska boli prísnejšie finančné podmienky príčinou pokračujúceho poklesu vo finančnom cykle, no k naplneniu systémových rizík nedošlo. Kapitálové pozície bánk boli naďalej silné, hoci kapitálový manévrovací priestor sa v jednotlivých bankách a krajinách líšil, pričom obmedzenia úverovej ponuky nesúviseli s kapitálovými požiadavkami bánk. Čo sa týka budúceho vývoja, vyššie náklady na dlhovú službu a zhoršujúce sa makroekonomické prostredie by mohli ohroziť schopnosť nefinančných sektorov splácať dlh a postupne znižovať kvalitu bankových aktív, čo by spolu s nižším objemom poskytnutých úverov a rastúcimi nákladmi na financovanie mohlo negatívne ovplyvniť ziskovosť a odolnosť bánk.
Skúsenosti z pandémie naznačujú, že by sa mala posilniť úloha použiteľných makroprudenciálnych rezerv
ESRB pokračoval v analýze potenciálnych zdrojov systémového rizika a zverejnil odporúčanie týkajúce sa komerčných nehnuteľností
V roku 2023 ECB sekretariátu Európskeho výboru pre systémové riziká (European Systemic Risk Board – ESRB) poskytovala analytickú, štatistickú, logistickú a administratívnu podporu. Spolupredsedala pracovnej skupine ESRB pre nástroje (Instruments Working Group – IWG), pracovnej skupine pre analýzy (Analysis Working Group – AWG) a pracovnej skupine pre záťažové testovanie, ako aj projektovému tímu ECB/ESRB pre monitorovanie klimatických rizík. Spolupredsedala tiež akčným tímom vytvoreným v rámci skupiny AWG/skupiny pre makroprudenciálne analýzy (Macroprudential Analysis Group – MPAG) a skupiny IWG/skupiny pre makroprudenciálnu politiku (Macroprudential Policy Group – MPPG) zaoberajúcim sa vplyvom vyššej inflácie a rastúcich úrokových sadzieb na finančnú stabilitu, ako aj akčnému tímu AWG/MPAG zaoberajúcemu sa systémovou likviditou.
ECB okrem toho podporovala prácu ESRB v týchto oblastiach: i) makroprudenciálne nástroje na zabezpečenie kybernetickej odolnosti,[39] ii) systémové dôsledky a strategické možnosti v súvislosti s kryptoaktívami a decentralizovanými financiami,[40] iii) monitorovanie slabín v sektore NBFI,[41] iv) strategické možnosti riešenia rizík v investičných fondoch podnikových dlhopisov a realitných investičných fondoch,[42] v) slabiny v sektore komerčných nehnuteľností, ku ktorým ESRB vydal odporúčanie,[43] a vi) makroprudenciálne rámce riadenia klimatického rizika.[44] Podrobnejšie informácie sú na internetovej stránke ESRB a v jeho výročných správach.
3.3 Mikroprudenciálne aktivity na zaistenie bezpečnosti a dobrého stavu jednotlivých bánk
Vďaka zlepšeniu výsledkov za posledné roky a nepretržitej angažovanosti dohľadu boli banky naďalej odolné
Výsledky SREP ani rekordná ziskovosť európskych bánk v roku 2023 však podľa ECB nie sú dôvodom poľaviť. Čoraz výraznejšie premietanie menovopolitických sadzieb ECB do úrokových sadzieb bankových vkladov a rozsiahlejší nárast nákladov na financovanie bánk, ako aj zhoršenie kvality aktív v sektore nehnuteľností a v ďalších sektoroch citlivých na úrokové sadzby by mohli udržateľnosť vysokých ziskov ohroziť. Činnosť dohľadu ECB sa naďalej zameriava na pretrvávajúce nedostatky v riadení rizík, internom riadení a vnútorných kontrolných mechanizmoch a na vznikajúce riziká.
V priebehu roka 2023 sa bankový dohľad ECB začal viac orientovať na riziká a efektívnosť. ECB na základe svojej internej práce a odporúčaní expertnej skupiny zaviedla nový rámec tolerancie rizík, ktorý pracovníkom dohľadu umožňuje prispôsobiť svoje činnosti a stanoviť si priority podľa konkrétnej situácie banky pod ich dohľadom namiesto uplatňovania univerzálneho prístupu. V podobnom duchu zaviedla nový viacročný rámec hodnotenia SREP, na základe ktorého môžu pracovníci dohľadu lepšie kalibrovať intenzitu a frekvenciu svojich analýz. Zároveň začala vyvíjať včasnejšie a účinnejšie eskalačné procesy, pri ktorých využíva celý rad nástrojov dohľadu vrátane pravidelných sankčných platieb, napríklad v oblasti klimatických a environmentálnych rizík.[45]
V decembri 2023 ECB zverejnila priority dohľadu na obdobie 2024 – 2026, ktoré sa zameriavajú na i) zvyšovanie odolnosti voči bezprostredným makrofinančným a geopolitickým šokom, ii) urýchlenie účinnej nápravy nedostatkov v oblasti riadenia, ako aj v riadení klimatických a environmentálnych rizík, a iii) dosiahnutie pokroku v digitálnej transformácii a budovaní spoľahlivých rámcov prevádzkovej odolnosti.
V rámci nepretržitej snahy o zvyšovanie transparentnosti ECB v roku 2023 zverejnila: i) svoj štvorkrokový postup určovania požiadaviek druhého piliera na základe rizík, ii) metodiku hodnotenia kreditného rizika a trhového rizika v rámci SREP, ktorá sa má uplatňovať v cykle 2024, a iii) všeobecné zásady ku konaniam týkajúcim sa kvalifikovaných účastí. V januári 2024 vydala aktualizovanú verziu Príručky dohľadu, ktorá bola naposledy zverejnená v roku 2018.
V apríli 2023 ECB spolu s Jednotnou radou pre riešenie krízových situácií privítala súbor legislatívnych zmien európskeho rámca krízového riadenia a ochrany vkladov, ktoré navrhla Európska komisia.
V októbri 2023 bola na základe platného inštitucionálneho výberového postupu za novú predsedníčku Rady pre dohľad ECB vymenovaná Claudia Buchová.
Podrobnejšie informácie sú na internetovej stránke bankového dohľadu ECB a vo Výročnej správe ECB o činnosti dohľadu za rok 2023.
V roku 2023 sa v rámci zdokonaľovania regulačného rámca pre finančný sektor podarilo dosiahnuť ďalší pokrok. Hlavnými úspechmi boli i) dohoda o implementácii finálnych reforiem rámca Bazilej III v EÚ, ii) iniciatívy na riešenie klimatických rizík a iii) návrh na posilnenie rámca EÚ pre krízové riadenie a ochranu vkladov. Dôležité kroky tiež boli prijaté v oblasti regulácie kryptoaktív a zdokonaľovania regulácie trhových infraštruktúr, napríklad v súvislosti s centrálnym zúčtovaním.
Aktivity v oblasti bankovej regulácie sa zameriavali na implementáciu rámca Bazilej III, agendu EÚ v oblasti udržateľného financovania a krízové riadenie
Rokovania o dobudovaní bankovej únie sa zameriavali na zdokonalenie rámca EÚ pre krízové riadenie a ochranu vkladov. Európska komisia 18. apríla 2023 zverejnila legislatívny návrh zameraný na posilnenie krízového riadenia bánk v EÚ a najmä na rozšírenie možností príslušných orgánov pri riešení zlyhaní menších a stredných bánk. ECB vo svojom stanovisku legislatívny balík jednoznačne privítala,[51] pričom zdôraznila potrebu lepších nástrojov a možností financovania krízového riadenia. Popri navrhovanom legislatívnom balíku ECB vyzvala na prijatie ďalších krokov na dobudovanie bankovej únie. Vyžaduje sa najmä zriadenie európskeho systému ochrany vkladov a vytvorenie európskeho rámca pre likviditu pri riešení krízových situácií.
V oblasti regulácie kryptoaktív a zdokonaľovania rámca pre boj proti praniu špinavých peňazí boli prijaté dôležité kroky
ECB sa tiež naďalej aktívne podieľala na finalizácii navrhovaného legislatívneho balíka Európskej komisie v oblasti boja proti praniu špinavých peňazí a financovaniu terorizmu, ktorého súčasťou je vytvorenie úradu pre boj proti praniu špinavých peňazí na úrovni EÚ. Ako sa uvádza v jej stanoviskách,[53] ECB podporuje úzku spoluprácu a výmenu informácií medzi orgánmi dohľadu v oblasti boja proti praniu špinavých peňazí a financovaniu terorizmu a európskym bankovým dohľadom, ako aj, na všeobecnejšej úrovni, účinný režim EÚ na boj proti zneužívaniu finančného systému EÚ na pranie špinavých peňazí a financovanie terorizmu.
Podpora rozvoja únie kapitálových trhov a posilňovania rámca regulácie nebankového finančného sektora
Pokračujúce úsilie o pokrok v únii kapitálových trhov a v regulácii sektora NBFI
ECB naďalej zdôrazňovala dôležitosť odstraňovania štrukturálnych nedostatkov v sektore NBFI a zdokonaľovania príslušného politického rámca z makroprudenciálneho hľadiska. Hodnotenie nedávnych epizód napätia v sektore NBFI, vplyv politík na likviditnú pripravenosť a pákový efekt v tomto sektore boli témami správy o finančnej stabilite (Financial Stability Review) a makroprudenciálneho bulletinu (Macroprudential Bulletin).[56] ECB sa tiež podieľala na práci FSB zameranej na hodnotenie vplyvu finančnej páky v sektore NBFI na finančnú stabilitu a aktívne prispievala k prebiehajúcej politickej práci s cieľom zvýšiť odolnosť tohto sektora.[57] Pokiaľ ide o otvorené fondy, ECB prispela k revízii odporúčaní FSB týkajúcich sa odstraňovania štrukturálneho nesúladu likvidity v týchto fondoch.[58]
Eurosystém zohráva ústrednú úlohu pri vývoji, prevádzke a dohľade nad trhovými infraštruktúrami a platbami. V roku 2023 úspešne obnovil svoj systém veľkoobchodných platieb a pokračoval vo vývoji služieb TARGET. V záujme ďalšieho zvýšenia miery integrácie a inovácií na európskych platobných trhoch a trhoch s cennými papiermi Eurosystém aktualizoval svoju stratégiu retailových platieb a začal analyzovať potenciálny vplyv nových technológií na zúčtovanie veľkoobchodných finančných transakcií. V rámci práce na skúmaní potenciálneho digitálneho eura Eurosystém prešiel z výskumnej fázy do prípravnej fázy.
Systém T2 využíva približne 1 000 bánk na transakcie v eurách vo svojom mene alebo v mene svojich klientov. Ak sa započítajú aj pobočky a dcérske spoločnosti, cez T2 je prístupných viac ako 40 000 bánk po celom svete. V roku 2023 sa prostredníctvom systému T2 a jeho predchodcu TARGET2 spracovalo v priemere 409 444 platieb denne s priemernou dennou hodnotou 2,2 bil. €. V porovnaní s platbami realizovanými prostredníctvom systému TARGET2 v roku 2022 to predstavuje nárast denného objemu platieb o 2,9 %.
Od 1. januára 2023, po pristúpení Chorvátska k eurozóne, chorvátske finančné spoločnosti prešli zo svojho národného systému RTGS na TARGET2/T2. Vstup chorvátskeho trhu do systému TARGET Services pokračoval v júni migráciou na systém TARGET Instant Payment Settlement (TIPS) a v septembri pripojením chorvátskeho centrálneho depozitára cenných papierov (CDCP) k TARGET2-Securities (T2S).
Dôležitú úlohu v rozvoji okamžitých platieb v eurách naďalej zohrával systém TIPS, pričom v roku 2023 sa doň zapojilo viac bánk a národných komunít. Rast počtu účastníkov systému TIPS viedol k nárastu objemu transakcií o viac ako 127 % v porovnaní s rokom 2022, pričom v decembri 2023 sa zúčtoval najväčší počet okamžitých platieb, 28 miliónov, v porovnaní s 18,7 milióna v decembri 2022. Úspešne sa dokončilo aj testovanie pripojenia Sveriges Riksbank a švédskej koruny s TIPS pre okamžité platby v roku 2024. Hladko pokračovala tiež spolupráca medzi Eurosystémom a Danmarks Nationalbank zameraná na pripojenie dánskej koruny s TIPS (a T2) v roku 2025.
V júli 2023 Eurosystém zverejnil novú cenovú štruktúru TIPS, ktorá nadobudla účinnosť 1. januára 2024. Zabezpečuje, aby služba fungovala na princípe návratnosti nákladov bez dosahovania zisku. Cieľom stanovenia cien TIPS je zároveň podporiť zavádzanie okamžitých platieb v Európe, ktoré by sa malo urýchliť aj vzhľadom na legislatívny návrh predložený Európskou komisiou so zámerom, aby sa okamžité platby v eurách sprístupnili všetkým občanom a podnikom, ktoré majú bankový účet v EÚ a v krajinách Európskeho hospodárskeho priestoru.
Okrem troch zúčtovacích služieb (T2, T2S a TIPS) Eurosystém vyvíja novú službu v rámci TARGET Service, systém riadenia kolaterálu (ECMS), ktorý bude jednotným systémom správy aktív používaných ako kolaterál v úverových operáciách Eurosystému pre všetky jurisdikcie eurozóny. Spustenie ECMS sa presunulo z apríla 2024 na november 2024 s cieľom poskytnúť používateľom viac času na dokončenie testovania funkcionalít ECMS v stabilnom prostredí.
ECB spustila prípravnú fázu projektu digitálneho eura
Dvojročná výskumná fáza projektu digitálneho eura sa skončila v októbri 2023. Informácie o prácach vykonaných počas výskumnej fázy boli východiskom pre rozhodnutie Rady guvernérov ECB o začatí prípravnej fázy. Začiatok tejto novej fázy neznamená rozhodnutie o tom, či vydať digitálne euro. Také rozhodnutie môže zvážiť len Rada guvernérov až po prijatí legislatívneho rámca pre digitálne euro na úrovni EÚ.
Prvá etapa prípravnej fázy, ktorá sa začala 1. novembra 2023, bude trvať dva roky a položí základy potenciálnej emisie digitálneho eura. V tomto časovom rámci sa bude klásť dôraz na finalizáciu súboru pravidiel pre digitálne euro a výber poskytovateľov, ktorí by prípadne mohli vyvinúť platformu a infraštruktúru digitálneho eura. Eurosystém tiež uskutoční ďalšie testovanie a skúšky a bude pokračovať v konzultáciách so všetkými zainteresovanými stranami – vrátane verejnosti – s cieľom zabezpečiť, aby digitálne euro spĺňalo najvyššie štandardy kvality, bezpečnosti, ochrany súkromia a použiteľnosti.
Na základe výsledkov prvej etapy prípravnej fázy a vývoja legislatívneho procesu Rada guvernérov rozhodne o ďalších krokoch.
Eurosystém v novembri 2023 zverejnil aktualizáciu svojej stratégie retailových platieb vzhľadom na významné zmeny v oblasti platieb za štyri roky od jej zavedenia. Napríklad, spoločnosti Big Tech rozšírili aktivity v oblasti platobných služieb, ktoré môžu potenciálne negatívne vplývať na strategickú autonómiu Európy v platbách. Vojna Ruska proti Ukrajine okrem toho zdôraznila relevantnosť (kybernetických) rizík pre kritické infraštruktúry v Európe vrátane platobných služieb. Dosiahol sa tiež značný pokrok v projekte digitálneho eura.
Dosiahol sa pokrok vo finančnej integrácii v oblasti poobchodných služieb
S cieľom identifikovať zostávajúce prekážky integrácie trhu s poobchodnými operáciami s cennými papiermi v EÚ začala AMI-SeCo v novembri 2023 prieskum medzi svojimi členmi a členmi národných skupín zainteresovaných strán. Skupina AMI-SeCo tiež poskytla Európskej komisii a Európskej rade podklady týkajúce sa poobchodných aspektov k návrhu Komisie o efektívnejších cezhraničných postupoch týkajúcich sa zrážkovej dane a Európskemu orgánu pre cenné papiere a trhy (ESMA) predložila svoje stanovisko k možnému skráteniu štandardného cyklu vyrovnania transakcií s cennými papiermi v čase T+2.
V neposlednom rade Eurosystém začal analyzovať potenciálny vplyv nových technológií, vrátane technológie distribuovanej databázy transakcií (DLT), na vyrovnanie veľkoobchodných finančných transakcií (box 4).
Trvalou prioritou Eurosystému v rámci jeho kontrolnej funkcie je bezpečné a efektívne fungovanie infraštruktúr finančného trhu a platieb v eurozóne. Okrem toho sa Eurosystém ako centrálna emisná banka pre euro podieľa na spolupráci týkajúcej sa infraštruktúr finančného trhu mimo eurozóny s významnými aktivitami denominovanými v eurách.
Pokiaľ ide o dohľad nad službami Eurosystému TARGET Services (časť 4.1), medzi hlavné priority patrilo monitorovanie konsolidačného projektu T2/T2S pred jeho spustením v marci 2023 a integrácia nových trhov. V októbri 2023 sa okrem toho začalo komplexné hodnotenie T2/TIPS, podľa nariadenia o požiadavkách v oblasti dohľadu nad systémovo dôležitými platobnými systémami (SIPS), a T2S, podľa zásad CPMI-IOSCO.
Eurosystém vykonáva tiež dohľad nad inými SIPS vrátane EURO1, STEP2-T a MasterCard Clearing Management System (MCMS). V roku 2023 sa zameral na dokončenie prvého komplexného hodnotenia MCMS podľa nariadenia o SIPS, na začatie nového komplexného hodnotenia EURO1 a STEP2-T podľa nariadenia o SIPS, na hodnotenie MCMS podľa očakávaní dohľadu v oblasti kybernetickej odolnosti infraštruktúr finančného trhu (CROE) a na monitorovanie migrácie EURO1 na normu ISO 20022.
Pokiaľ ide o platobné nástroje, schémy a mechanizmy, Eurosystém v roku 2023 dosiahol významný míľnik v určovaní platobných mechanizmov, ktoré sa majú kontrolovať alebo monitorovať podľa rámca Eurosystému pre dohľad nad elektronickými platobnými nástrojmi, schémami a mechanizmami (rámec PISA). Eurosystém okrem zaradenia nových dohliadaných subjektov do rámca PISA vykonal komplexné hodnotenie prvej skupiny celoeurópskych schém a pokračoval aj v práci na monitorovaní kartových podvodov.
Eurosystém ako centrálna banka vydávajúca euro sa aj naďalej zúčastňoval na spoločných opatreniach dohľadu a krízového riadenia pre infraštruktúry finančného trhu s významnými aktivitami denominovanými v eurách. Pokiaľ ide o centrálne protistrany (CCP), Eurosystém sa podieľal na hodnotení zmien riadenia rizík, na návrhoch rozšírenia služieb, na plánoch ozdravenia a plánoch riešenia krízových situácií. Pokiaľ ide o vyrovnanie cenných papierov, Eurosystém naďalej poskytoval vstupy k pravidelnému hodnoteniu centrálnych depozitárov podľa nariadenia o centrálnych depozitároch cenných papierov a pripravil sa na budúce povoľovanie subjektov prevádzkujúcich trhové infraštruktúry založené na DLT podľa nariadenia (EÚ) 2022/858 (nariadenie o pilotnom režime DLT).
Čo sa týka kybernetickej odolnosti, dokončila sa revízia stratégie Eurosystému v oblasti kybernetickej odolnosti infraštruktúr finančného trhu, pričom podrobné informácie o jej zlepšení a revíziách boli oznámené začiatkom roka 2024. ESCB okrem toho uskutočnil svoj pravidelný prieskum kybernetickej odolnosti v 80 infraštruktúrach finančného trhu v EÚ a inicioval následné opatrenia s príslušnými orgánmi dohľadu a dohliadanými subjektmi.
ECB podporovala rôzne globálne pracovné aktivity súvisiace s dohľadom (napríklad v oblasti maržových postupov centrálnych protistrán, záruk infraštruktúr finančného trhu pre finančné riziká, ktoré nesúvisia so zlyhaním účastníkov, a stablecoinov), ako aj celoúnijný záťažový test dohľadu pre centrálne protistrany, ktorý koordinoval orgán ESMA. ECB uverejnila aj prehľad modelov počiatočnej marže centrálnych protistrán z EÚ, priebežne monitorovala vplyv zvýšenej trhovej volatility na centrálne protistrany a ich členov a spolu s bankami Deutsche Bundesbank a Federal Reserve Bank of Chicago zorganizovala spoločnú konferenciu za rok 2023 o riadení rizika centrálnych protistrán s cieľom uľahčiť diskusiu medzi odvetvím, regulačnými orgánmi a akademickou obcou.
Eurosystém sa pravidelne podieľa na tvorbe nových nariadení EÚ o infraštruktúrach finančného trhu a platbách. Konkrétne v roku 2023 poskytol podklady k stanovisku ECB k revízii nariadenia o infraštruktúre európskych trhov. ECB tiež aktívne prispievala k príprave sekundárnych právnych predpisov k zákonu o digitálnej prevádzkovej odolnosti, najmä v oblasti penetračného testovania na základe konkrétnej hrozby, ktoré sa vyvíja v súlade s európskym rámcom testovania založeného na spravodajských informáciách o hrozbách pre etický red-teaming (červený tím) (TIBER-EU).
Eurosystém začal analyzovať potenciálny vplyv nových technológií vrátane technológie distribuovanej databázy transakcií (distributed ledger technology – DLT) na zúčtovanie veľkých finančných transakcií. Táto práca je súčasťou úsilia Eurosystému zabezpečiť, aby centrálne banky držali krok a prispievali k digitálnym inováciám v oblasti platieb a zúčtovania obchodov s cennými papiermi.
Finančný sektor má čoraz väčší záujem o potenciálne používanie DLT aj v prípade transakcií, ktoré sa v súčasnosti zúčtovávajú v peniazoch centrálnej banky. V prípade významného prijatia DLT v tomto odvetví môže byť potrebné, aby centrálne banky podnikli kroky na zabezpečenie plynulého fungovania platobných systémov a úlohy peňazí centrálnej banky ako menovej kotvy, ktorá podporuje stabilitu, integráciu a efektívnosť európskeho finančného systému.
Eurosystém identifikoval štyri koncepčné riešenia, ktoré by mohli umožniť zúčtovanie veľkých transakcií v peniazoch centrálnej banky, napríklad zúčtovať časť transakcií týkajúcu sa cenných papierov pomocou infraštruktúry založenej na technológii DLT (schéma A).
Koncepčné riešenia pre zúčtovanie veľkých transakcií registrovaných na platformách DLT v peniazoch centrálnej banky
Zdroj: Neuhaus, H. a Plooij, M., Central bank money settlement of wholesale transactions in the face of technological innovation, Economic Bulletin, Issue 8, ECB, 2023.Poznámka: Modré čiary, body a ikony predstavujú peniaze centrálnej banky (PCB). Purpurové čiary, body a ikony predstavujú cenné papiere.
Na podporu prieskumných prác Eurosystému bola zriadená špecializovaná trhová kontaktná skupina pre DLT. Táto skupina prispieva svojimi odbornými vstupmi a pomáha Eurosystému držať krok s najnovším vývojom v oblasti využívania DLT a ďalších nových technológií na veľkoobchodných finančných trhoch.
5 Operácie na trhu a finančné služby poskytované iným inštitúciám
V auguste 2023 Eurosystém schválil nový rámec na poskytovanie eurových likviditných liniek centrálnym bankám krajín nepatriacich do eurozóny a ponechal niekoľko likviditných liniek s centrálnymi bankami krajín nepatriacich do eurozóny, čím zabezpečil podporu pre trhové financovanie. ECB naďalej pravidelne ponúkala zmluvným stranám v eurozóne operácie v amerických dolároch. Na devízovom trhu sa neuskutočnili žiadne intervencie ECB. ECB naďalej zodpovedala za správu rôznych finančných operácií v mene Európskej únie a zohrávala koordinačnú úlohu vo vzťahu k rámcu služieb správy rezerv Eurosystému.
Swapové linky a repo linky Eurosystému sú nástrojmi menovej politiky. Pomáhajú zabrániť tomu, aby napätie na medzinárodných finančných trhoch narúšalo účinnosť transmisie menovej politiky eurozóny. V tabuľke 5.1 sú uvedené likviditné linky využívané k 31. decembru 2023.
V roku 2023 ECB pokračovala v poskytovaní likvidity v amerických dolároch na týždennej báze so sedemdňovou splatnosťou v koordinácii s Federálnym rezervným systémom, Bank of Canada, Bank of England, Bank of Japan a Swiss National Bank (sieť swapových liniek). Od 20. marca do 30. apríla 2023 sa v koordinácii s centrálnymi bankami siete swapových liniek zvýšila frekvencia operácií na poskytovanie dolárov zo sedemdňovej na dennú. Zámerom zvýšenia frekvencie bolo zlepšiť efektívnosť a posilniť podpornú úlohu tejto operácie v období zvýšeného tlaku na podmienky financovania v amerických dolároch. Vypožičiavanie zmluvnými stranami v eurozóne zostalo počas celého roka obmedzené.
Zdroj: ECB.Poznámka: Zoznam likviditných liniek centrálnych bánk vedených Eurosystémom (k 31. decembru 2023). Tabuľka nezahŕňa repo linky zriadené s centrálnymi bankami krajín mimo eurozóny v nástroji repo liniek Eurosystému pre centrálne banky (EUREP), v prípade ktorých ECB nezverejňuje svoje zmluvné strany. ECB zverejňuje všetky likviditné linky vo svojom novom rámci od 16. januára 2024.
V roku 2023 ECB na devízovom trhu neintervenovala. Od zavedenia eura ECB pristúpila k intervenciám na devízovom trhu dvakrát, v rokoch 2000 a 2011. Údaje o devízových intervenciách sa zverejňujú štvrťročne s oneskorením jedného štvrťroka na internetovej stránke ECB a v databáze Statistical Data Warehouse. Rekapitulácia informácií uverejnených v štvrťročnej tabuľke sa nachádza aj v tabuľke 5.2. Ak sa v príslušnom štvrťroku neuskutočnili žiadne devízové intervencie, je to tiež výslovne uvedené.
Rámec vykazovania zahŕňa devízové intervencie uskutočňované ECB jednostranne alebo v koordinácii s inými medzinárodnými orgánmi, ako aj intervencie na hranici fluktuačného pásma v rámci mechanizmu výmenných kurzov (ERM II).
K 31. decembru 2023 predstavovala celková nesplatená nominálna suma v rámci nástroja MTFA 200 mil. €, v rámci mechanizmu EFSM 42,8 mld. €, v rámci nástroja SURE 98,4 mld. € a v rámci dohody o úverovom mechanizme pre Grécko 39,54 mld. €. V roku 2023 ECB spracovala úhrady a úrokové platby z úverov a grantov NGEU poskytnutých členským štátom a pochádzajúcich od členských štátov, a tiež z úverov MFA+ poskytnutých Ukrajine.
Niektoré národné centrálne banky Eurosystému poskytovali služby v rámci ERMS
V rámci služieb správy rezerv Eurosystému (ERMS) zavedeného v roku 2005 na správu rezervných aktív denominovaných v eurách mali klienti aj v roku 2023 k dispozícii komplexný balík finančných služieb. Niekoľko národných centrálnych bánk Eurosystému poskytuje v tomto rámci za harmonizovaných podmienok a v súlade so všeobecnými trhovými štandardmi finančné služby centrálnym bankám, menovým orgánom a vládnym agentúram mimo eurozóny, ako aj medzinárodným organizáciám. ECB plní úlohu všeobecného koordinátora, monitoruje plynulé fungovanie služieb, presadzuje zmeny s cieľom zvýšiť kvalitu rámca a pripravuje súvisiace správy pre rozhodovacie orgány ECB.
Na konci roka 2023 bolo v rámci ERMS evidovaných 273 zákazníckych účtov, v porovnaní s 270 na konci roka 2022. Celková agregovaná držba (zahŕňajúca peňažné aktíva a cenné papiere) spravovaná v ERMS sa v roku 2023 v porovnaní s rokom 2022 znížila približne o 20 %.
6 Hotovosť je naďalej najčastejšie používaným platobným prostriedkom európskych občanov a vykazuje nízku mieru falšovania
Obeh eurobankoviek ovplyvnilo zvyšovanie kľúčových úrokových sadzieb ECB, keďže sa znížila držba hotovosti ako uchovávateľa hodnoty. Jednoznačná väčšina európskych občanov považuje za dôležité mať možnosť platiť v hotovosti. ECB sa preto snaží zabezpečiť efektívny prístup k hotovosti a jej akceptáciu v eurozóne.
Eurosystém sa tiež zaviazal zabezpečiť, aby bola hotovosť naďalej čo najudržateľnejšia a najšetrnejšia k životnému prostrediu, a posudzuje environmentálnu stopu bankoviek ako platobného prostriedku. Prípravy na vývoj novej série eurobankoviek sú príležitosťou na to, aby boli bankovky bližšie všetkým Európanom. Počas celého procesu ich navrhovania preto prebiehajú konzultácie s verejnosťou.
6.1 Obeh eurobankoviek a zabezpečenie prístupu k hotovosti a jej akceptácie
Obeh eurobankoviek bol ovplyvnený nárastom úrokových sadzieb
Na konci roka 2023 bolo v obehu 29,8 miliardy kusov eurobankoviek v celkovej hodnote 1,57 bil. €. Zvyšovanie kľúčových úrokových sadzieb ECB od júla 2022 malo tlmiaci účinok na držbu hotovosti ako uchovávateľa hodnoty, keďže bankovky neprinášajú žiadny úrok. Rok 2023 bol preto poznačený veľmi nízkymi ročnými mierami rastu počtu bankoviek (1,2 %) a ich hodnoty (‑0,3 %).
Na zachovanie kvality eurobankoviek v obehu, ako aj dôvery v tieto bankovky, národné centrálne banky Eurosystému spracovali 25,3 miliardy eurobankoviek, pričom 3,3 miliardy opotrebovaných bankoviek nahradili novými.
Hodnota euromincí v obehu sa zvýšila o 3,2 % ročne a na konci roka 2023 dosiahla 33,5 mld. €, čo predstavuje 148,2 miliardy euromincí.
Environmentálna stopa výrobku zohľadňuje celý životný cyklus bankoviek od surovín po výrobu, distribúciu a likvidáciu
ECB uskutočnila štúdiu o environmentálnej stope eurobankoviek zameranú na posúdenie environmentálnej stopy ročných hotovostných platieb eurovými bankovkami na osobu s cieľom zabezpečiť, aby hotovosť zostala čo najudržateľnejšia a najšetrnejšia k životnému prostrediu.
Zistenia ukázali, že stopa ročného používania eurobankoviek jednou osobou zodpovedá jazde autom na vzdialenosť 8 kilometrov a predstavuje len 0,01 % ich celkového ročného vplyvu na životné prostredie súvisiaceho so spotrebnými činnosťami.
V štúdii o environmentálnej stope výrobku sa skúma aj pokrok, ktorý sa doteraz podarilo dosiahnuť
Bankovky sa po ich uvedení do obehu používajú opakovane. Fáza distribúcie vrátane spotreby energie a dopravy je hlavným prispievateľom k ich environmentálnej stope. Používanie udržateľnej bavlny v bankovkovom papieri v porovnaní s konvenčnou bavlnou z neudržateľných zdrojov znížilo vplyv eurobankoviek na životné prostredie takmer o 50 % a celkovú stopu platieb eurobankovkami o 3,6 %. Ďalšie zníženie stopy sa predpokladá po uskutočnení prechodu na ekologickejšiu bavlnu. Prebieha rozsiahly výskum a vývoj zameraný na identifikáciu alternatívnych metód ničenia bankoviek, ako je napríklad recyklácia a opätovné použitie odpadového materiálu.
V roku 2023 bola zaznamenaná jedna z najnižších úrovní falšovania v pomere k celkovému počtu bankoviek v obehu
Počet odhalených falzifikátov ročne na 1 milión pravých bankoviek v obehu
ECB sa pripravuje na vývoj novej série eurobankoviek s cieľom zachovať ich vysokú odolnosť voči falšovaniu a zabezpečiť, aby boli čo najšetrnejšie k životnému prostrediu. Tento proces je odrazom záväzku Eurosystému zachovať hotovosť a príležitosťou na priblíženie eurobankoviek všetkým Európanom.
Aby v budúcom výtvarnom návrhu bankoviek boli zohľadnené názory Európanov, počas procesu redizajnu prebiehajú konzultácie s verejnosťou
Na základe príspevkov verejnosti navrhla multidisciplinárna poradná skupina zložená z členov zo všetkých krajín eurozóny užší zoznam tém. Rada guvernérov následne vybrala sedem tém, pričom verejnosť bola vyzvaná, aby vyjadrila svoje preferencie. Na základe výsledkov dvoch verejných prieskumov, ktoré sa uskutočnili v lete 2023, Rada guvernérov vybrala za dve možné témy budúcich eurobankoviek „Európsku kultúru“ a „Rieky a vtáky“.
Rozhodnutie o konečnom návrhu a o čase výroby a emisie nových bankoviek sa očakáva v roku 2026
Rada guvernérov okrem toho rozhodla o zriadení poradnej skupiny, ktorej úlohou bude do konca roka 2024 navrhnúť motívy ilustrujúce vybrané témy. Následne sa uskutoční výberové konanie na výtvarné návrhy nových bankoviek. Európski občania budú mať opäť možnosť vyjadriť, ktoré z niekoľkých dizajnov preferujú. Očakáva sa, že ECB o konečnom výtvarnom návrhu a o čase výroby a emisie nových bankoviek rozhodne v roku 2026. Od prijatia rozhodnutia o výrobe nových bankoviek uplynie ešte niekoľko rokov, kým budú vydané prvé nové bankovky.
ECB s pomocou národných centrálnych bánk pripravuje, zhromažďuje, kompiluje a uverejňuje širokú škálu štatistík a údajov, ktoré sú dôležitou oporou menovej politiky ECB, finančnej stability a ďalších úloh Európskeho systému centrálnych bánk (ESCB) a Európskeho výboru pre systémové riziká. Tieto štatistiky, ktoré využívajú aj inštitúcie verejnej správy, medzinárodné organizácie, účastníci finančného trhu, médiá a široká verejnosť, zároveň pomáhajú zvyšovať transparentnosť práce ECB.
V roku 2023 sa ECB zamerala na nové štatistiky eurozóny, konkrétne na podrobné vykazovanie externej štatistiky a členenie dlhu verejnej správy podľa úverov, meny a vkladov. ECB sa tiež rozhodla rozšíriť vykazovaciu skupinu o štatistické vykazovanie peňažného trhu a zverejnila novú štatistiku finančných účtov s členením životného poistenia a nárokov na dôchodok podľa investičného rizika. ECB v rámci svojho klimatického akčného plánu zverejnila na svojej internetovej stránke ukazovatele súvisiace s klímou. Eurosystém okrem toho začal prieskum s cieľom posúdiť, ktoré témy by mohli byť zahrnuté do Integrovaného vykazovacieho rámca.
Používateľom boli sprístupnené nové podrobnosti o externej štatistike
V apríli 2023 začala ECB uverejňovať dodatočné podrobnosti o externej štatistike v súlade s doplneným usmernením ECB o externej štatistike, čím reagovala na potreby používateľov týkajúce sa podrobnejších cezhraničných štatistík. Nové série rozdeľujú údaje za investičné fondy, poisťovne a penzijné fondy, ostatné finančné inštitúcie, nefinančné spoločnosti a kombinovane za domácnosti a neziskové inštitúcie slúžiace domácnostiam. Identifikuje sa v nich aj druh dlhového nástroja použitého na priame investície. Ďalšie podrobné údaje sú k dispozícii za dlhové cenné papiere, pôžičky, obchodné úvery a preddavky a ďalšie geografické protistrany.
Zverejnilo sa nové členenie dlhu verejnej správy podľa úverov, meny a vkladov
ECB okrem toho začala zverejňovať nové členenie štátneho dlhu členských štátov EÚ podľa úverov, meny a vkladov, čo umožňuje dôkladnejšie hodnotenie financovania verejnej správy. Zatiaľ čo dlhové cenné papiere zvyčajne tvoria najväčší podiel verejného dlhu, významnou zložkou sú aj úvery a vklady, ktoré v roku 2022 predstavovali približne 16 % HDP eurozóny a 17,5 % celkového verejného dlhu. Údaje predstavujú rôzne zdroje financovania a poskytujú rozdelenie podľa kategórie veriteľov vrátane komerčných bánk, multilaterálnych inštitúcií (ako je Medzinárodný menový fond) a inštitúcií Európskej únie (napríklad Európskej investičnej banky).
ECB sa rozhodla rozšíriť vykazovanie o štatistiku eurového peňažného trhu
V apríli 2023 ECB rozhodla o rozšírení vykazovacej populácie o vykazovanie štatistiky peňažného trhu (Money Market Statistical Reporting – MMSR), pričom k 46 bankám, ktoré už vykazujú, pribudlo 24 nových. Nové banky v rámci MMSR začnú podávať výkazy 1. júla 2024. Údaje, ktoré poskytnú, pomôžu zvýšiť reprezentatívnosť údajov MMSR zverejňovaných zo strany ECB. Údaje od nových spravodajských jednotiek budú zahrnuté do výpočtu krátkodobej eurovej sadzby (€STR) v neskoršej etape, keď bude zabezpečená ich dostatočne vysoká kvalita. Rozšírená vykazovacia skupina podporí reprezentatívnosť, rozsah a spoľahlivosť referenčnej hodnoty.
ECB zverejnila novú štatistiku finančných účtov v členení na životné poistenie a nároky na dôchodok podľa investičného rizika
V nadväznosti na zmenu svojho usmernenia o požiadavkách na štatistické vykazovanie v oblasti štvrťročných finančných účtov začala ECB v októbri 2023 uverejňovať nové členenia týkajúce sa životného poistenia, nárokov na anuitu a nárokov na dôchodok podľa rozdelenia investičného rizika za všetky členské štáty EÚ a eurozónu. Tieto nároky sú podstatnými zložkami finančných aktív domácností a zaznamenávajú sa na finančných účtoch ako pasíva poisťovní a penzijných fondov (a v oveľa menšej miere aj ostatných sektorov). Nové údaje ukazujú, do akej miery domácnosti nesú investičné riziko poistného a príspevkov investovaných v ich mene.
V januári 2023 ECB zverejnila na svojej internetovej stránke prvý súbor experimentálnych a analytických štatistických ukazovateľov súvisiacich so zmenou klímy. Tieto ukazovatele boli zhromaždené v úzkej spolupráci s národnými centrálnymi bankami ESCB a sú súčasťou širšieho akčného plánu ECB v oblasti klímy.
Experimentálne ukazovatele udržateľného financovania poskytujú prehľad o dlhových nástrojoch s charakteristikami udržateľnosti, ktoré sú vydané v eurozóne alebo v držbe rezidentov eurozóny. Poskytujú informácie o výnosoch získaných na financovanie udržateľných projektov a v širšom zmysle aj o prechode na hospodárstvo s nulovou bilanciou emisií uhlíka.
Analytické ukazovatele emisií uhlíka za finančné inštitúcie poskytujú informácie o uhlíkovej intenzite portfólií cenných papierov a úverov finančných inštitúcií, a tým pomáhajú posúdiť úlohu tohto sektora pri financovaní prechodu na hospodárstvo s nulovou bilanciou emisií uhlíka a súvisiace riziká. Ukazovatele poskytujú informácie o expozícii bánk voči protistranám s veľkou závislosťou od obchodných modelov s vysokými emisiami uhlíka.
V analytických ukazovateľoch týkajúcich sa fyzických rizík v portfóliách úverov a cenných papierov sa posudzujú riziká súvisiace s vplyvom prírodných hrozieb spôsobených zmenou klímy, ako sú povodne a lesné požiare, na výkonnosť úverov, dlhopisov a akcií. Ukazovatele možno použiť na porovnanie fyzického rizika medzi krajinami, odvetviami a hrozbami.
Pokračovali práce na všetkých troch súboroch údajov s cieľom ďalej zvyšovať kvalitu dostupných údajov a členenia vrátane geografických, sektorových a iných detailov.
Integrovaný vykazovací rámec (Integrated Reporting Framework – IReF) sa snaží čo najviac integrovať existujúce požiadavky ESCB na štatistické údaje za banky do jednotného štandardizovaného vykazovacieho rámca platného v celej eurozóne.
Rámec IReF je prvým krokom k širšej iniciatíve zameranej na vytvorenie integrovaného systému vykazovania štatistických údajov, prudenciálnych údajov a údajov o riešení krízových situácií v Európskej únii, ako to požaduje európsky bankový sektor a Európsky parlament s Radou. Európsky orgán pre bankovníctvo, ECB, Jednotná rada pre riešenie krízových situácií a Európska komisia spolupracujú v neformálnej koordinačnej skupine na ďalšej podpore takejto integrácie. V roku 2023 rokovali o pracovných možnostiach týkajúcich sa spoločného výboru pre vykazovanie bánk (Joint Bank Reporting Committee – JBRC), do ktorého majú byť zapojené príslušné európske a vnútroštátne orgány, ako aj bankový sektor. Očakáva sa, že JBRC bude zriadený v roku 2024.
ESCB tiež úzko spolupracuje s bankovým sektorom na optimalizácii vykazovania a znížení celkovej vykazovacej záťaže prostredníctvom Integrovaného slovníka pre vykazovanie bánk (Banks’ Integrated Reporting Dictionary – BIRD). Ide o dobrovoľnú iniciatívu na báze spolupráce, ktorá spája národné centrálne banky ESCB a komerčné banky. BIRD – ktorý je dostupný bezplatne – pomáha bankám generovať výstupy štatistického, dohľadového a rezolučného výkazníctva, ktoré sú v súlade s vykazovacími požiadavkami ustanovenými v európskej legislatíve. BIRD je integrovaný slovník s jednoznačným obsahom: koncepcia vykazovacích povinností je jasne identifikovaná a opísaná len raz, čo bankám pomáha určiť, ktoré údaje zo svojich interných systémov majú použiť a ako ich majú spracovať.
Jeden z prvých výstupov BIRD bude uľahčovať bankám súlad s rámcom IReF – novým rámcom zberu údajov, ktorý bude platiť konzistentne vo všetkých krajinách eurozóny. Spravodajské jednotky budú môcť využiť BIRD pri vykazovaní v rámci IReF alebo pri iných vykazovacích povinnostiach. BIRD pomôže znížiť vykazovaciu záťaž bánk a zlepšiť kvalitu údajov vykazovaných pre príslušné orgány.
Nové experimentálne štatistiky poskytujú štvrťročné informácie o distribúcii majetku domácností v eurozóne v súlade s národnými účtami.
Účty DWA poskytujú údaje o čistom majetku a celkových aktívach a pasívach, ako aj o ich zložkách. Domácnosti sú rozdelené do piatich vrchných decilov čistého majetku a dolných 50 %, ako aj podľa zamestnanosti a situácie v oblasti bývania. Súbor údajov DWA obsahuje aj Giniho koeficient pre čistý majetok, údaje o mediáne a priemernom čistom majetku, podiel čistého majetku v držbe dolných 50 %, horných 10 % a horných 5 % domácností, ako aj pomer dlhu k aktívam podľa decilov čistého majetku domácností.
Zmeny majetku v nehnuteľnostiach na bývanie podľa decilu čistého majetku a podielu na čistom majetku horných 5 % v eurozóne
Dňa 1. januára 2022 nadobudlo účinnosť zmenené nariadenie ECB o štatistike platieb. Zlepšenia v porovnaní s predchádzajúcim právnym rámcom odrážajú vývoj v platobnom prostredí a príslušné zmeny právnych predpisov EÚ. Zvýšila sa tiež frekvencia zberu údajov z ročnej na polročnú a štvrťročnú. Prvé zverejnenie údajov zo štatistiky platieb zozbieraných podľa zmeneného rámca sa uskutočnilo 9. novembra 2023 prostredníctvom dátového portálu ECB. Údaje boli zverejnené za všetky štvrťroky 2022, za prvé dva štvrťroky 2023 a za dva polroky 2022.
Platobná štatistika sprístupnená na polročnej báze aktuálne zahŕňa informácie o inovatívnych retailových platobných službách, ako sú platby pomocou mobilných zariadení, bezkontaktné platby, elektronický obchod a nové druhy platobných služieb v zmysle revidovanej smernice o platobných službách (PSD2). Súčasne s každým polročným zverejnením sa publikuje aj tlačová správa. V rámci rozšíreného zberu údajov je z dátového portálu ECB okrem iného evidentný výrazný dopyt po bezkontaktných kartových platbách, ktoré v prvom polroku 2023 predstavovali 57 % všetkých kartových platieb v eurozóne (graf A).
Percentuálny podiel bezkontaktných kartových platieb na všetkých kartových platbách v eurozóne v prvom polroku 2023
Okrem toho sa zhromažďujú údaje o podvodných platobných transakciách, metódach autentifikácie platobných transakcií a o platobných schémach. Na štvrťročnej báze a na účely monitorovania cezhraničného obchodu sa zbierajú údaje o kartových platobných transakciách v členení podľa jednotlivých krajín sveta, ktoré sa ďalej členia podľa kódov kategórií obchodníkov.
Sieť HFCN zverejnila v júli 2023 výsledky štvrtej vlny (z roku 2021) prieskumu financovania a spotreby domácností (HFCS). Prieskum HFCS je užitočným zdrojom informácií o financiách a spotrebe domácností pre viaceré výskumné projekty, ktoré uskutočňujú členovia siete HFCN, výskumná pracovná skupina ECB pre heterogénnosť a externí výskumní pracovníci. Tieto projekty zahŕňajú prácu v oblasti distribučných účinkov inflačných šokov na bilancie domácností,[68] rozdielov v držbe majetku mužmi a ženami (rodový rozdiel v bohatstve), merania príjmovej neistoty pomocou údajov o očakávaniach, rôznorodosti účinkov pandémie na financie domácností a nových účtov distribúcie majetku (box 5).
V roku 2023 pracovníci ECB uverejnili 120 výskumných prác v rámci ECB Working Paper Series. Okrem toho boli vo vydaniach Occasional Paper Series, Statistics Paper Series a Discussion Paper Series uverejnené ďalšie štúdie zamerané na politiky alebo metodické štúdie. Mnohé výskumné aktivity ECB vyústili do publikovania príspevkov v renomovaných vedeckých časopisoch a 12 článkov bolo uverejnených v publikácii ECB Research Bulletin určenej pre širšie publikum. Výsledky aktuálnej práce ECB na hospodárskej dynamike po extrémnych udalostiach – veľmi dôležitej téme z hľadiska cenovej aj finančnej stability – sa podrobne uvádzajú v boxe 7.
Box 7	Hospodárska dynamika po extrémnych udalostiach – kvantifikácia kompromisov menovej politiky v záujme finančnej stability v obdobiach vysokej inflácie
Aktuálny výskum sa zameriava na vývoj a používanie nových nástrojov na hodnotenie a kvantifikáciu prepojenia medzi menovou politikou a makroekonomickými rizikami krajných udalostí (na chvoste krivky). V prípade makroekonomických rizík krajných udalostí zohrávajú kľúčovú úlohu podmienky finančnej stability a súvahová kapacita finančného sektora, v súlade s čoraz väčším množstvom dôkazov poukazujúcich na to, že finančné ťažkosti predstavujú silný predpoklad rizík spomalenia rastu v krátkodobom horizonte. Okrem toho, menové intervencie môžu v krátkodobom horizonte ovplyvniť finančnú stabilitu prostredníctvom ich okamžitého vplyvu na finančný sektor, a to tak, že finančným sprostredkovateľom poskytnú likviditu počas kríz a zároveň riskujú náhle narušenie trhu pri zvýšení sadzieb a sprísnení podmienok financovania.[73]
Analýza odhalila značné riziká spomalenia hospodárskeho rastu v treťom štvrťroku 2022. Model odhaduje 10 % pravdepodobnosť, že reálny HDP v eurozóne v nasledujúcom roku klesne o viac ako 3 %. Prevládali aj riziká poklesu finančnej stability, s vyššou pravdepodobnosťou napätia vo finančnom systéme. Tieto riziká, spôsobené prudkým nárastom cien komodít a napätím na finančných trhoch v dôsledku ruskej invázie na Ukrajinu, museli byť vyvážené rizikami rastu inflácie, ktorá bola výrazne nad cieľovou úrovňou.
Sprísnenie menovej politiky nad očakávania trhu by zvýšilo krátkodobé riziká zhoršenia hospodárskeho rastu a finančnej stability. Dôvodom je, že pravdepodobnosť krátkodobých finančných ťažkostí je obzvlášť citlivá na menovú politiku. V strednodobom horizonte však prísnejšia menová politika môže tiež tlmiť riziká pre finančnú stabilitu znížením pákového efektu finančného systému a zvýšením rizikových prémií vo finančných aktívach. Model kvantifikuje účinky prísnejšej menovej politiky na vyššie krátkodobé a nižšie strednodobé riziká ohrozujúce finančný systém a reálnu ekonomiku.
Táto kapitola sa zaoberá jurisdikciou Súdneho dvora Európskej únie týkajúcou sa ECB a poskytuje informácie o stanoviskách ECB a o prípadoch nesplnenia povinnosti konzultovať s ECB návrhy právnych predpisov spadajúcich do oblasti jej pôsobnosti. Informuje tiež o jej monitorovaní dodržiavania zákazu menového financovania a privilegovaného prístupu.
9.1 Jurisdikcia Súdneho dvora Európskej únie týkajúca sa ECB
Zamietnutím odvolania v súvislosti s poslednou prebiehajúcou žalobou o náhradu škody proti ECB Súdny dvor EÚ ukončil viac ako desať rokov súdnych sporov týkajúcich sa reštrukturalizácie gréckeho verejného dlhu z roku 2012
Podľa výkladu Súdneho dvora Európskej únie sa minimálne štandardy ECB na kontrolu upotrebiteľnosti eurobankoviek nevzťahujú na spracovateľov peňazí, ako sú úverové inštitúcie a prepravcovia finančných prostriedkov
Súdny dvor Európskej únie potvrdil obmedzené možnosti súdneho preskúmania rozhodnutí v oblasti bankového dohľadu založených na širokej miere voľnej úvahy
Súdny dvor potvrdil výlučnú právomoc ECB odoberať bankové povolenia, aj za závažné porušenie vnútroštátnych predpisov v oblasti AML/CTF
V septembri 2023 Súdny dvor[77] zamietol odvolanie banky Versobank AS proti rozsudku Všeobecného súdu zo 6. októbra 2021, ktorým sa zamietla žaloba o neplatnosť rozhodnutia ECB odobrať bankové povolenie na činnosť úverovej inštitúcie. Vo svojom rozsudku Súdny dvor potvrdil, že ECB má výlučnú právomoc odoberať bankové povolenia všetkých úverových inštitúcií zriadených v zúčastnených členských štátoch, bez ohľadu na to, či sú klasifikované ako významné alebo menej významné inštitúcie, a to aj z dôvodov súvisiacich so závažným porušením vnútroštátnych právnych predpisov, ktorými sa transponuje smernica AML.
V článku 127 ods. 4 a článku 282 ods. 5 Zmluvy o fungovaní Európskej únie je upravená požiadavka konzultovať s ECB všetky navrhované právne akty Európskej únie v oblasti pôsobnosti ECB aj návrhy vnútroštátnych právnych predpisov v takýchto oblastiach. Všetky stanoviská ECB sa uverejňujú na stránke EURLex. V roku 2023 ECB prijala 12 stanovísk k návrhom právnych aktov Únie a 35 stanovísk k návrhom vnútroštátnych právnych predpisov.
Vyskytlo sa 12 prípadov nesplnenia povinnosti konzultovať s ECB návrhy právnych predpisov
Zaznamenalo sa dvanásť prípadov nesplnenia povinnosti konzultovať s ECB návrhy právnych predpisov: dva prípady sa týkali právnych aktov Únie a desať vnútroštátneho práva. K siedmim z týchto dvanástich prípadov ECB prijala stanoviská z vlastnej iniciatívy.
Posledným prípadom nedodržania súladu na vnútroštátnej úrovni je španielsky prípad týkajúci sa zákona, ktorým sa od Banco de España vyžaduje, aby prijala potrebné opatrenia, ktoré investičným spoločnostiam umožnia otvoriť účty v centrálnej banke na účely deponovania finančných prostriedkov získaných od klientov. Tento prípad sa považoval za jasný a významný, pretože okrem jeho priameho vplyvu na fungovanie platobných systémov by mohol vyvolať otázky týkajúce sa menovej politiky a finančnej stability.
ECB prijala 12 stanovísk k legislatívnym návrhom EÚ, ktoré sa týkali tém, ako sú digitálne euro, eurobankovky a mince ako zákonné platidlo, reforma správy hospodárskych záležitostí v Únii, rámec Únie pre krízové riadenie a ochranu vkladov, opatrenia na zmiernenie nadmerných expozícií voči centrálnym protistranám z tretích krajín, s cieľom zlepšiť efektívnosť zúčtovacích trhov Únie a riešiť riziko koncentrácie voči centrálnym protistranám a riziko protistrany pri centrálne zúčtovaných derivátových transakciách, okamžité platby v eurách, otázky súvisiace s klímou vrátane energetickej hospodárnosti budov, náležitej starostlivosti v oblasti udržateľnosti podnikov a transparentnosti a integrity činností v oblasti environmentálneho a sociálneho hodnotenia a hodnotenia riadenia, štatistika Európskej únie v oblasti trhu práce týkajúca sa podnikov či vymenovanie nového člena Výkonnej rady ECB.
Pokiaľ ide o stanoviská k vnútroštátnym právnym predpisom, ktoré sa často týkajú viacerých tém, ECB prijala 19 stanovísk týkajúcich sa národných centrálnych bánk, 15 stanovísk súvisiacich so stabilitou finančného systému, 13 stanovísk týkajúcich sa obozretného dohľadu nad úverovými inštitúciami, 7 stanovísk súvisiacich s menou a platobnými prostriedkami, 5 stanovísk týkajúcich sa nástrojov a operácií menovej politiky a vykonávania menovej politiky a 3 stanoviská v oblasti platobných systémov a/alebo systémov zúčtovania cenných papierov. Téma osobitných bankových daní a odvodov zavedených v reakcii na zvýšenú infláciu a úrokové sadzby bola v priebehu roka 2023 predmetom 7 stanovísk.
9.3 Dodržiavanie zákazu menového financovania a privilegovaného prístupu
ECB monitoruje aj nákup dlhových nástrojov vydaných domácim verejným sektorom, verejným sektorom ostatných členských štátov a inštitúciami a orgánmi EÚ uskutočnený centrálnymi bankami krajín EÚ na sekundárnom trhu. Podľa úvodných ustanovení nariadenia Rady (ES) č. 3603/93 sa nadobúdanie dlhových nástrojov verejného sektora na sekundárnom trhu nesmie zneužiť na obchádzanie zámeru článku 123 Zmluvy.
Zákazy ustanovené v článkoch 123 a 124 Zmluvy sa vo všeobecnosti dodržiavali
V rámci monitorovacej činnosti ECB za rok 2023 sa potvrdilo všeobecné dodržiavanie súladu s článkami 123 a 124 Zmluvy.
ECB bude naďalej sledovať účasť Magyar Nemzeti Bank v budapeštianskej burze cenných papierov, keďže kúpa majoritného podielu v tejto burze maďarskou centrálnou bankou v roku 2015 môže stále vyvolávať znepokojenie v súvislosti s menovým financovaním.
Central Bank of Ireland konečným zlikvidovaním aktív súvisiacich s Irish Bank Resolution Corporation v priebehu roka 2023 prostredníctvom predaja dlhopisov s pohyblivou úrokovou sadzbou ukončila vážne obavy z menového financovania, ktoré pretrvávali od roku 2013.
Financovanie záväzkov verejného sektora voči Medzinárodnému menovému fondu (MMF) národnými centrálnymi bankami sa nepovažuje za menové financovanie za predpokladu, že jeho výsledkom sú zahraničné pohľadávky, ktoré majú povahu rezervných aktív. Finančné dary, ktoré v predchádzajúcich rokoch poskytli Nationale Bank van België/Banque Nationale de Belgique a Banque de France prostredníctvom MMF na odpustenie dlhu vysoko zadlžených chudobných krajín, neviedli k vzniku zahraničných pohľadávok, preto si vyžadujú nápravné opatrenia.
ECB tiež úzko spolupracovala s výborom ECON v kontexte svojej práce v oblasti digitálneho eura. V roku 2023 sa vtedajší člen Výkonnej rady pán Panetta zúčastnil na troch ad hoc vypočutiach vo výbore ECON, na ktorých sa diskutovalo o pokroku dosiahnutom počas výskumnej fázy projektu digitálneho eura vrátane tém súvisiacich so skúsenosťami používateľov, zákonným platidlom a legislatívnym procesom digitálneho eura.[78] ECB navyše usporiadala technické semináre s Európskym parlamentom na úrovni odborníkov a zúčastnila sa na podujatiach organizovaných poslancami Európskeho parlamentu s cieľom diskutovať o digitálnom eure.
Podpora eura bola v roku 2023 takmer rekordne vysoká
Podľa najnovšieho prieskumu Eurobarometra z októbra a novembra 2023 podporuje euro 79 % respondentov z eurozóny a 43 % má tendenciu dôverovať ECB. Vysoká miera podpory eura je veľmi pozitívnym znakom, zatiaľ čo relatívne nižšia úroveň dôvery v ECB ukazuje, že táto inštitúcia musí pokračovať vo svojom úsilí o komunikáciu s verejnosťou a volenými zástupcami občanov. Budovanie dôvery verejnosti bude aj naďalej neoddeliteľnou súčasťou budúceho vývoja ECB. ECB je preto naďalej odhodlaná aktívne sa zapájať do konštruktívneho dialógu s Európskym parlamentom a občanmi eurozóny.
Skupina G20 sa v čase zvýšeného geopolitického napätia a v náročnom globálnom prostredí usilovala o zachovanie multilateralizmu
Politické záležitosti týkajúce sa MMF a medzinárodnej finančnej architektúry
ECB sa aktívne podieľala na diskusiách v MMF. V roku 2023 sa MMF rozhodol zvýšiť svoje zdroje z kvót, pokračoval v úprave súboru nástrojov a ďalej podporoval Ukrajinu
ECB naďalej zohrávala aktívnu úlohu v diskusiách o medzinárodnom menovom a finančnom systéme v Medzinárodnom menovom fonde (MMF) a na iných fórach, pričom presadzovala pohľad centrálnej banky v spoločných európskych stanoviskách prijímaných na týchto fórach.[79] V roku 2023 patrili medzi kľúčové témy revízia kvót MMF, úpravy úverových politík a súboru nástrojov MMF a záležitosti týkajúce sa zvláštnych práv čerpania (Special Drawing Rights – SDR) a ich smerovania.
Hlavný cieľ ECB – udržiavanie cenovej stability – sa ustanovuje v článku 127 ods. 1 Zmluvy o fungovaní Európskej únie. V zmluve sa ďalej ustanovuje, že bez toho, aby bol dotknutý cieľ cenovej stability, ECB podporuje všeobecné hospodárske politiky v Európskej Únii so zámerom prispieť k dosiahnutiu cieľov Únie, ako sú vymedzené v článku 3 Zmluvy o Európskej únii.[83] V tomto boxe sa vysvetľuje, ako ECB pri výkone menovej politiky a pri vykazovaní činností zohľadňuje sekundárny cieľ.[84]
Ako ECB plní svoj sekundárny cieľ v rámci menovopolitických rozhodnutí
Ako ECB prezentuje účinky svojich opatrení na sekundárny cieľ
ECB vykonáva kľúčovú prácu v otázkach životného prostredia, sociálnych vecí a riadenia (ESG). V prípade verejnej inštitúcie, akou je ECB, sem patrí aj jej zodpovednosť voči občanom Európskej únie (EÚ) a ich voleným zástupcom, komunikácia a spolupráca s rôznymi cieľovými skupinami, dodržiavanie najvyšších etických noriem a transparentnosti, posilňovanie postavenia zamestnancov a podpora ich prosperity, ako aj sledovanie vplyvov a rizík v oblasti klímy a životného prostredia.
ECB v roku 2023 pokračovala vo svojej práci zameranej na environmentálne a sociálne otázky a otázky správy a riadenia
Tento prehľad hlavných zmien vo vývoji ESG v roku 2023 dopĺňajú ďalšie časti tejto výročnej správy a ďalšie informácie dostupné na internetovej stránke ECB (tabuľka 11.1).
Klimatické riziká sa postupne začleňujú do celkového rámca rizík
ECB rieši riziká ESG ako súčasť svojich rámcov riadenia rizík určených pre finančné a nefinančné riziká, ako sa uvádza v kapitole o riadení rizík v ročnej účtovnej závierke ECB za rok 2023.
Záťažové testovanie v oblasti klímy sa začalo v roku 2022 a odvtedy sa stalo pravidelným procesom. Je súčasťou opatrení na postupné začleňovanie klimatických rizík do celkového rámca rizík. ECB v rámci svojho prvého záťažového testu klimatických rizík v súvahe Eurosystému hodnotila citlivosť profilu finančných rizík Eurosystému na klimatické zmeny, čím rozšírila spôsobilosti Eurosystému v oblasti hodnotenia klimatických rizík. Výsledky poskytli prvý odhad vplyvu klimatických rizík na súvahu ECB.
Budovanie povedomia o etike a bezúhonnosti zostalo kľúčovou prioritou aj v roku 2023
Vyššia informovanosť v oblasti etiky a integrity a jednoduchý prístup k etickému poradenstvu viedli k výraznému nárastu počtu žiadostí z 1 690 v roku 2022 na 2 767 v roku 2023 (graf 11.1).
Kontroly dodržiavania pravidiel, ktoré sa uskutočnili s podporou externej audítorskej spoločnosti, potvrdili, že zamestnanci ECB a členovia najvyšších orgánov ECB celkovo dodržiavajú pravidlá týkajúce sa súkromných finančných transakcií.
Štruktúru riadenia ECB dopĺňa nezávislý etický výbor ECB. Poskytuje poradenstvo vysokopostaveným úradníkom ECB v otázkach etiky, najmä pokiaľ ide o súkromné aktivity a zárobkovú činnosť po skončení mandátu, a posudzuje ich vyhlásenia o záujmoch. Výbor pre etiku okrem toho monitoruje európsky a medzinárodný vývoj v oblasti etiky a správania sa. Poskytuje tiež poradenstvo v otázkach vhodných aktualizácií etického rámca ECB pre vysokopostavených úradníkov ECB, napríklad k nedávnemu rozšíreniu pravidiel týkajúcich sa súkromných finančných transakcií.
Výbor pre etiku a právny súlad naďalej poskytoval podporu národným centrálnym bankám a príslušným vnútroštátnym orgánom pri vykonávaní usmernenia o zásadách etického rámca z roku 2021, ako aj rady týkajúce sa jednotného a konzistentného výkladu etických noriem v rámci celého Eurosystému. Okrem toho, aby čo najviac vyťažil z rôznorodosti názorov, výbor zorganizoval zasadnutia na témy spoločného záujmu, na ktorých sa zúčastnilo viac ako 50 rôznych verejných inštitúcií a organizácií.
Na európskej úrovni zohrávala ECB v roku 2023 naďalej aktívnu úlohu v prebiehajúcich medziinštitucionálnych rokovaniach o zriadení nezávislého etického orgánu EÚ.
Na medzinárodnej úrovni sa ECB aktívne podieľala na výmene poznatkov a stanovovaní štandardov v rámci Etickej siete multilaterálnych organizácií, a to tak v pozícii podpredsedu siete, ako aj prostredníctvom príspevkov na zasadnutiach a výročnej konferencii. ECB sa podieľala aj na prvom hodnotení implementácie Dohovoru Organizácie Spojených národov proti korupcii v EÚ.
Klesajúca, ale stále príliš vysoká inflácia a čoraz hmatateľnejšie hospodárske účinky sprísnenia politiky ECB vytvorili pre ECB v roku 2023 náročné komunikačné prostredie. V čase mimoriadnej neistoty a krízy životných nákladov sa ECB v komunikácii musela zamerať na ubezpečenie občanov a podnikov o svojom záväzku vrátiť infláciu späť na cieľovú úroveň a presvedčiť ich, že bude schopná dosiahnuť to pomocou kľúčových politických nástrojov, ktoré má k dispozícii.
Hlavnou zásadou komunikácie ECB bolo „vysvetľovať, vysvetľovať, vysvetľovať“ a pomáhať ľuďom porozumieť jej rozhodnutiam
ECB preto zintenzívnila komunikáciu o svojej menovej politike. Vzhľadom na to, že sprísňovanie menovej politiky začalo prinášať zamýšľaný účinok tlmenia dopytu, bolo dôležité vysvetľovať rozhodnutia ECB a opätovne zdôrazňovať, že jej hlavným mandátom je boj proti inflácii. Popri viacerých verejných vystúpeniach rozhodujúcich činiteľov ECB sa aj v niekoľkých postoch na Blogu ECB vysvetľoval vplyv inflácie na reálne príjmy a význam štrukturálnych politík vlád v boji proti inflácii a poskytli sa analytické poznatky o rekordne vysokej úrovni participácie pracovnej sily. V podcastoch ECB sa opisovali faktory inflácie a v špeciálnej podcastovej letnej škole sa rozoberala úloha ECB pri udržiavaní cenovej stability.
Bolo tiež potrebné odpovedať na oprávnené otázky, prečo ECB nepredvídala prudký nárast inflácie a prečo boli jej makroekonomické prognózy nesprávne. Jednoznačnosť a presnosť projekcií Eurosystému sú osobitne dôležité na ukotvenie očakávaní a posilnenie dôveryhodnosti politiky ECB. Rovnako bolo nevyhnutné vysvetliť rôzne zdroje neistoty a komunikovať s pokorou ako prostriedkom na posilnenie dôvery.
Komunikácia ECB sa snažila zasadiť súvahové straty centrálnych bánk ECB a Eurosystému do kontextu
V dôsledku predchádzajúcich menovopolitických rozhodnutí, najmä rozsiahlych nákupov aktív, boli ECB a iné centrálne banky v Eurosystéme v roku 2023 konfrontované so stratami vo svojich súvahách. ECB sa osobitne usilovala objasniť, odkiaľ pochádzajú zisky a straty centrálnej banky, napríklad prostredníctvom špecializovaného vysvetlenia. To zároveň umožnilo ECB zasadiť tieto straty do kontextu dlhoročných výrazných ziskov a zdôrazniť, že jej úlohou je prijímať menovopolitické rozhodnutia, ktoré podporujú cieľ cenovej stability, nie dosahovať zisky.
Ďalšie mimoriadne komunikačné úsilie sa v roku 2023 sústredilo na budúcnosť našej meny, tak vo forme hotovosti, ako v digitálnej forme.
ECB s pomocou európskej verejnosti začala pracovať na návrhu ďalšej série eurobankoviek
ECB zdôraznila, že hotovosť zostáva a bude potenciálne doplnená digitálnym eurom
Vyjadrenie záväzku k hotovosti v roku 2023 bolo mimoriadne dôležité, pretože ECB sa pripravuje na možné zavedenie digitálneho eura.
Celkovo sa týmto spoločným úsilím a následnou širokou medializáciou podarilo spropagovať projekt digitálneho eura a dosiahnuť jeho širšie pochopenie. Z analýzy vyplýva, že hoci na začiatku sa o digitálne euro zaujímala najmä mladšia generácia Európanov, informovanosť a porozumenie sa teraz rozšírili na všetky vekové skupiny.
Rok 2023 bol tiež rokom, v ktorom ECB oslávila 25. výročie svojho založenia. Pri tejto príležitosti ECB zorganizovala podujatie, na ktorom sa zúčastnili najvyšší predstavitelia inštitúcií Európskej únie a Nemecka ako hostiteľskej krajiny ECB i ďalších krajín eurozóny, ako aj bývalí prezidenti ECB Jean-Claude Trichet a Mario Draghi. Na konci roku 2023 a na začiatku roka 2024 si ECB spoločne s ďalšími inštitúciami EÚ pripomenula 25 rokov eura. Tieto historické míľniky umožnili ECB zdôrazniť úspech jednotnej meny, jej výhody pre obyvateľov Európy ako piliera stability na celom svete a symbolu európskej jednoty.
Spojenie s mladými ľuďmi prostredníctvom kampane „Ide nám o stabilitu“ v sociálnych médiách
S cieľom nadviazať kontakt najmä s mladšími ľuďmi viedla ECB v roku 2023 na sociálnych sieťach kampaň „Ide nám o stabilitu“. Cieľom bolo interaktívnym a osobným spôsobom vysvetliť základné aspekty ECB a jej práce: cieľ cenovej stability, úlohu bankového dohľadu a vplyv rozhodnutí ECB na každodenný život. Príspevky kampane zaznamenali 166 miliónov pozretí a oslovili 43 miliónov mladých ľudí.
V porovnaní s rokom 2022 bol prijatý väčší počet žiadostí verejnosti o prístup k informáciám vrátane výrazného nárastu prístupov k dokumentom týkajúcim sa inštitucionálnych tém a tém riadenia
Verejný prístup k dokumentom ECB je neoddeliteľnou súčasťou politiky transparentnosti ECB. Podporuje otvorenosť ECB a zvyšuje jej demokratickú legitímnosť.
V roku 2023 prijala ECB viac žiadostí o prístup k dokumentom (73 žiadostí) ako v roku 2022 (63 žiadostí). Zatiaľ čo žiadosti naďalej pokrývali široké spektrum tém vrátane otázok dohľadu alebo iniciatív s vysokým profilom, ako je projekt digitálneho eura, zvýšil sa počet žiadostí o prístup k dokumentom týkajúcim sa inštitucionálnych tém a riadenia, čo odrážalo väčší záujem verejnosti o takéto záležitosti.
V súlade so záväzkom transparentnosti ECB boli dokumenty, ktoré vydala na základe žiadostí verejnosti o prístup, vo všeobecnosti sprístupnené prostredníctvom verejného registra dokumentov ECB. V záujme zvýšenia transparentnosti ECB pripravila aj prehľad tém žiadostí o prístup k dokumentom prijatých v ECB od roku 2004.
Európsky ombudsman nezistil žiadne prípady nesprávneho úradného postupu ECB v súvislosti so spracúvaním žiadostí o verejný prístup k dokumentom.
Iniciatívam ECB na podporu transparentnosti, otvorenosti a blízkosti k občanom sa dostalo uznania prostredníctvom jej nominácie do užšieho výberu na cenu európskeho ombudsmana za dobrú správu vecí verejných v roku 2023, pretože „pomohla občanom EÚ pochopiť menovú politiku v časoch vysokej inflácie“.
V kontexte postupného návratu do kancelárií od roku 2022 sa ECB zamerala na politiky a programy na podporu rovnováhy medzi pracovným a súkromným životom, rozvoj zamestnancov a organizačnú odolnosť. V januári 2023 bola zavedená nová politika práce z domu, ktorá podporuje flexibilitu zamestnancov a stážistov. V roku 2023 bola pre inštitúcie v rámci Európskeho systému centrálnych bánk a jednotného mechanizmu dohľadu sprístupnená nová platforma virtuálneho vzdelávania EUREKA, ktorá poskytuje ešte viac príležitostí na vzdelávanie a mobilitu. ECB v súlade so svojím cieľom vytvoriť kultúru živej inklúzie vymenovala mediátora aj poradcu pre diverzitu a inklúziu v oblasti ľudských zdrojov.
Po prechodnej fáze v roku 2022 nadobudla 1. januára 2023 účinnosť nová politika práce z domu. Na základe celkovo pozitívnych skúseností z obdobia práce na diaľku poskytuje nová politika zamestnancom flexibilné možnosti práce z domu. Umožňuje všetkým zamestnancom a stážistom ECB pracovať z domu až do 110 dní ročne, ak je to v súlade s prevádzkovými potrebami.
ECB organizovala školenia na podporu trvalej kultúry vzájomného rešpektu
ECB načúva svojim zamestnancom a začiatkom roka 2023 uskutočnila bleskový prieskum názorov. Výsledky prieskumu ukázali, že zamestnanci boli aj naďalej angažovaní, odhodlaní a zapojení do práce ECB. Stále je však potrebné vynakladať úsilie na posilnenie pracovnej kultúry. V nadväznosti na prieskum Výkonná rada presadila iniciatívu na podporu organizačnej kultúry, v rámci ktorej sa zamestnanci učia účinne reagovať na nevhodné správanie. Zaviedli sa interaktívne semináre, ktorých cieľom bolo posilniť kultúru otvoreného prejavu a vzájomnej spolupráce.
ECB pokračovala vo svojom programe rastu líderských schopností s cieľom rozvíjať kompetencie v oblasti vedenia a zvyšovať jeho účinnosť. Okrem toho zorganizovala posledných sedem skupín programu ženského líderstva, úspešného programu, ktorý sa začal v roku 2014 a ktorého cieľom bolo dosiahnuť vyššie zastúpenie žien v ECB. Ďalšiu významnú príležitosť na rozvoj priniesol portál Mentoring, ktorý zamestnancom a stážistom umožňuje ponúkať mentorstvo a vyhľadávať mentorov. Do konca roka 2023 zaznamenal takmer 100 mentorských vzťahov.
V rámci stratégie ESCB a SSM v oblasti vzdelávania a rozvoja boli spustené kľúčové iniciatívy
V rámci stratégie ESCB a SSM v oblasti vzdelávania a rozvoja boli spustené ďalšie kľúčové iniciatívy. Príslušné vnútroštátne orgány a národné centrálne banky boli zapojené do siete EUREKA, ktorá poskytuje prístup k širokej škále príležitostí na vzdelávanie a rozvoj v ESCB a SSM. Dôležitý program vzdelávania výkonných pracovníkov centrálnych bánk a bankového dohľadu sa začal v októbri 2023. V priebehu roka sa uskutočnili dva úspešné „hackatóny“, do ktorých sa zapojili účastníci z celého ESCB a SSM. Prvý sa konal vo februári na tému decentralizovaných financií a druhý, o klimatických zmenách, v novembri v priestoroch ECB.
ECB ponúka program stáží, čím podporuje európsku integráciu mladých absolventov a poskytuje im príležitosť získať praktické skúsenosti a využiť v praxi vedomosti, ktoré si osvojili počas štúdia. ECB zároveň profituje z poznatkov stážistov o súčasnom akademickom výskume, ako aj z ich nadšenia a nových nápadov. Od 1. decembra 2023 sa grant na stáže zvýšil na 1 170 € mesačne a na 2 120 € pre doktorandov, ktorí ukončili aspoň dva roky doktorandského štúdia na stážistické miesta danej úrovne. Stážisti dostávajú aj príspevky na ubytovanie.
ECB sa dlhodobo usiluje o vytvorenie kultúry živej inklúzie, ktorá odzrkadľuje európsku spoločnosť. Na dosiahnutie tohto cieľa ECB posilnila svoju inštitucionálnu základňu prostredníctvom svojich šiestich základných sietí pre rozmanitosť a inklúziu (D&I) a zavedením vzdelávacieho programu v oblasti inklúzie pre zamestnancov, tímy a vedúcich pracovníkov. S cieľom vytvoriť kultúru založenú na inklúzii, vzájomnom rešpekte a psychologickej bezpečnosti boli zriadené dve nové roly: nový mediátor, ktorý od roku 2023 zabezpečuje prevenciu a riešenie problémov na pracovisku prostredníctvom asistovaného dialógu, a nový poradca ľudských zdrojov pre D&I, ktorý zabezpečuje uplatňovanie optiky D&I na všetky témy týkajúce sa pracovníkov a kultúry.
Počas roka 2023 ECB medzi svoje priority zaradila rodovú diverzitu, pričom zohľadnila všetky aspekty rozmanitosti a podporovala inkluzívnu kultúru. Odráža sa to v certifikácii EDGE Move & EDGEplus, v pokroku ECB pri plnení cieľov rodovej rovnosti na roky 2020 – 2026, v zavedení platenej rodičovskej dovolenky pre partnera rodiča, v pilotovaní stáží pre talenty v rámci spektra autizmu, v informačných stretnutiach a podujatiach týkajúcich sa rasovej a etnickej príslušnosti či inklúzie marginalizovaných skupín, zdravotne znevýhodnených a príslušníkov LGBT+.
So zámerom získať najväčšie talenty v Európe sa ECB zapojila do viacerých kariérnych veľtrhov pre málo zastúpené skupiny, napríklad do najväčšieho európskeho veľtrhu pre ľudí tmavej a farebnej pleti organizovaného sieťou ADAN (Afro Deutsches Akademiker Netzwerk), do veľtrhu Sticks & Stones pre talenty LGBTIQ+ a ich podporovateľov a do veľtrhu herCAREER pre kariérny postup žien. S cieľom prilákať uchádzačov so zdravotným znevýhodnením ECB propagovala voľné pracovné miesta na platforme myAbility. ECB pokračovala v ponuke štipendií pre ženy, aby posilnila svoje ženské portfólio a začlenila doň ženy z rôznych sociálno-ekonomických vrstiev. Okrem toho ECB v rámci pokračujúceho prejavu solidarity a podpory spustila štipendium pre 15 ukrajinských študentov, ktorí sú zapísaní na magisterské štúdium na Ukrajine.
Pochopenie dôsledkov klimatickej zmeny a potrieb transformácie pre hospodárstvo a finančný sektor je nevyhnutné na to, aby ECB mohla plniť svoj mandát
Zmena klímy pokračuje a čím dlhšie čakáme na zníženie emisií a prechod na ekologickejšie hospodárstvo, tým vyššie sú náklady.[91],[92] Napriek dosiahnutému pokroku svet stále nie je na dobrej ceste obmedziť zvyšovanie globálnej teploty na 1,5 °C v porovnaní s predindustriálnou úrovňou.[93] To znamená, že riziká súvisiace so zmenou klímy a s náhlym prechodom sa zvyšujú, čo má vplyv na menovú politiku a stabilitu finančných a bankových systémov. Aby ECB mohla plniť svoj mandát je nevyhnutné, aby chápala dôsledky klimatických zmien pre hospodárstvo a finančný sektor.
Preto ECB v koordinácii s centrom pre klimatické zmeny pokračovala v práci na svojej klimatickej agende, pričom spolupracovala s internými účastníkmi a s Eurosystémom prostredníctvom príslušných výborov a špecializovaných fór v oblasti klímy. V roku 2023 ECB pokračovala v začleňovaní cieľov a environmentálnych aspektov európskeho klimatického zákona do svojej stratégie, projektov a procesov tvorby politík.
ECB v roku 2023 pracovala na svojom pláne v oblasti klimatických zmien a prírody na roky 2024 – 2025 obsahujúcom náčrt činností, na ktoré sa sústredí v záujme dosiahnutia svojich strategických klimatických cieľov. Určila tiež tri oblasti, na ktoré sa treba zamerať: prechod na ekologické hospodárstvo, pochopenie zvýšeného fyzického vplyvu zmeny klímy a pokrok v oblasti rizík súvisiacich s prírodou.
Na viacerých frontoch sa dosiahol konkrétny pokrok, ktorý pokrýval celý rad úloh ECB (schéma 11.3).
ECB skúmala hospodársky a finančný dosah klimatických zmien a dôsledky pre úlohy ECB
V snahe zlepšiť dostupnosť údajov o klíme Európsky systém centrálnych bánk zverejnil klimatické ukazovatele týkajúce sa udržateľného financovania, emisií skleníkových plynov a fyzického rizika (časť 7.2).
ECB pracuje na lepšom pochopení klimatických rizík pre ekonomiku a finančné systémy a pripravuje primeranú makroprudenciálnu odozvu
Pokiaľ ide o bankový dohľad ECB, hoci úverové inštitúcie podliehajúce dohľadu v rámci jednotného mechanizmu dohľadu dosiahli významný pokrok vo svojich postupoch riadenia klimatických a environmentálnych rizík, viaceré inštitúcie nedosiahli pokrok očakávaný v marci 2023. ECB bude ďalej pozorne monitorovať pokrok bánk a v prípade potreby prijme donucovacie opatrenia.[95]
ECB pracuje na zlepšovaní bezpečnosti a udržateľnosti eurobankoviek
V priebehu rokov ECB neustále zlepšovala bezpečnosť a udržateľnosť eurobankoviek počas celého hotovostného cyklu.[96] V roku 2023 uverejnila štúdiu o environmentálnej stope eurobankoviek ako platobného nástroja. Budúce eurobankovky sa vyvíjajú v súlade so zásadami ekodizajnu, čo znamená, že aspekty ochrany životného prostredia sa posudzujú vo všetkých fázach procesu vývoja bankoviek (časť 6.2).
ECB analyzuje a prispieva k politickým diskusiám o rozšírení udržateľného financovania na úrovni EÚ a medzinárodnej úrovni
Od roku 2021 sa zamestnanci ECB podieľajú na školeniach a multilaterálnych odborných workshopoch s partnermi z centrálnych bánk a so zainteresovanými stranami mimo Európskej únie. ECB sa zúčastnila aj na mnohých pracovných skupinách a podujatiach s centrálnymi bankami a inými inštitúciami a na fórach, kde podporila klimatickú agendu a profitovala z pravidelnej výmeny. Patrí sem NGFS, Rada pre finančnú stabilitu, Bazilejský výbor pre bankový dohľad, európske orgány dohľadu a Európsky výbor pre systémové riziká, ako aj Banka pre medzinárodné zúčtovanie, skupiny G7 a G20 a Medzinárodný menový fond.
Inovatívny výskum ECB sa zameral na riziká súvisiace s prírodou, vzťah klímy a prírody a ich vplyv na ekonomiku
Inovatívny výskum rizík súvisiacich s prírodou ukázal, že degradácia ekosystémov bude predstavovať výzvu pre podniky a potenciálne sa rozšíri na banky, keďže takmer 75 % podnikových úverov v eurozóne (takmer 3,24 bil. €) sa poskytuje dlžníkom s vysokou mierou závislosti od ekosystémových služieb. Okrem toho ECB prvýkrát preskúmala transformačné riziká a vzťah klímy a prírody. Ak uvažujeme o zmene klímy a zmene využívania pôdy ako o hlavných príčinách straty biodiverzity, vplyv podnikov v eurozóne na prírodu sa rovná strate 582 miliónov hektárov „panenských“ biotopov na celom svete. Výskum zdôrazňuje význam začlenenia zmeny klímy a straty prírody do rámcov hodnotenia rizík, keďže sú neoddeliteľne spojené.
ECB pracuje na zlepšovaní environmentálneho výkonu svojich operácií a nemenovopolitických portfólií
V marci 2023 začala ECB zverejňovať ročné finančné informácie o nemenovopolitických portfóliách súvisiace s klímou ako doplnok k jej ročnému environmentálnemu vyhláseniu, ktoré spolu poskytujú prehľad o vplyve prevádzky ECB na životné prostredie a o uhlíkovej stope ňou financovaných emisií, ako aj o súvisiacich cieľoch.[97] Aktualizované údaje o výsledkoch ECB v oblasti životného prostredia v roku 2023 budú k dispozícii v priebehu roka 2024.
ECB v roku 2023 pokračovala vo vývoji a zavádzaní inovatívnych riešení, ktoré zvyšujú efektívnosť jej procesov. V celej organizácii boli zavedené digitálne riešenia vrátane umelej inteligencie (AI), strojového učenia, robotov a chatbotov.
Pokiaľ ide o centrálne bankovníctvo, ECB zaviedla umelú inteligenciu s cieľom prehĺbiť pochopenie správania v oblasti tvorby cien a dynamiky inflácie v Európskej únii (EÚ). Na zhromaždenie obrovského množstva údajov o cenách jednotlivých výrobkov v reálnom čase sa použilo extrahovanie a analýza údajov z webu a strojové učenie.[98] V rámci bankového dohľadu program SupTech iniciovaný v roku 2019 poskytol inšpektorom SSM štrnásť nástrojov, ktoré im pomáhajú zbierať a analyzovať veľké objemy kvantitatívnych a kvalitatívnych údajov, automatizovať procesy, lepšie spolupracovať a využívať umelú inteligenciu na urýchlenie a spresnenie analýzy dohľadu.[99]
A napokon, inovácie výrazne podporuje aj Výkonná rada. Vo februári 2023 sa členovia Výkonnej rady prvýkrát zúčastnili inovačného fóra vo fyzickom trhovom formáte, na ktorom bola naživo a interaktívne demonštrovaná vzorka hlavných inovačných projektov ECB.
Moja kariérna dráha v ECB bola pozoruhodne formujúca. Začala sa skokom do neznáma, novým zamestnaním v novej krajine. Do ECB som prišla v čase jej prechodu, ako mladá analytička, do stále sa formujúceho útvaru štatistiky. ECB mala vtedy len niekoľko stoviek zamestnancov a potrebovala „všetky ruky“. Snažili sme sa preto zvládať viaceré úlohy. Môj typický deň bol rozmanitý: diskutovala som o požiadavkách s politickými oblasťami, navrhovala som štatistické rámce, programovala kód a pripravovala som príležitostné príhovory. Vzhľadom na to, že inštitucionálne politiky boli len v začiatkoch, so vzrušením som sledovala, ako sa moje kreatívne riešenia často veľmi rýchlo uplatnili.
S dozrievaním ECB sa otvárali možnosti profesijného rastu. Pracovala som vo viacerých rôznych oblastiach útvaru štatistiky, kde som si mohla prehĺbiť odborné znalosti a získať prax. K osobitne nezabudnuteľným povinnostiam patrilo vedenie návštev do našich národných centrálnych bánk a príslušných vnútroštátnych orgánov v členských krajinách s cieľom podporiť vzájomné vzťahy a poradiť im pri príprave výkazníctva ako novým členom eurozóny.
Dnes pôsobím v novovytvorenej dátovej kancelárii, ktorej cieľom je optimalizovať správu inštitucionálnych údajov (vrátane oblastí ako umelá inteligencia) a ktorá podlieha hlavnému dátovému manažérovi. Prispievam tiež k práci Fóra pre rozmanitosť a inklúziu. Ide o prierezové úlohy a napĺňa ma, že môžem spolupracovať s rôznymi skupinami a pomáhať pri formovaní a usmerňovaní širších politík ECB.
Máme za sebou aj prekážky, spomínam si napríklad na brexit, ktorý vyvolal neistotu, pokiaľ ide o ďalšiu prácu v tejto inštitúcii, ale nakoniec vďaka dynamickému prostrediu, motivovaným kolegom a neustálym vyhliadkam na rozvoj si spomínam hlavne na víťazstvá.
Veľmi dobre si spomínam na prípravu slávnostného ceremoniálu pri príležitosti inaugurácie ECB v júni 1998. Bol som jedným z malého tímu organizátorov tohto významného podujatia. Panovalo tam veľké nadšenie a kolegiálnosť. Boli sme konfrontovaní so všetkými organizačnými výzvami, aké so sebou prinášalo založenie novej inštitúcie, ktorá sa musela rýchlo postaviť na vlastné nohy. Niekoľko nasledujúcich rokov som pomáhal organizovať verejné aj zamestnanecké podujatia v ECB, pričom ich rozsah a veľkosť sa postupne rozširovali a vyvíjali.
No a dnes: teraz pracujem na odbore jazykových služieb po tom, ako som v roku 2016 využil príležitosť na internú mobilitu. Mám na starosti rozpočet, obstarávanie a riadenie dodávateľov v oblasti prekladateľských a redakčných služieb, aby bolo zabezpečené primerané pokrytie v 24 úradných jazykoch Európskej únie. Tieto podporné funkcie zohrávajú kľúčovú úlohu pomáhajúcu ECB jasne a účinne komunikovať s odbornou aj laickou verejnosťou. Rovnako ako v celej ECB, aj v tejto oblasti využívame najnovšie technológie. Na zvýšenie efektívnosti našich procesov s kolegami napríklad využívame techniky umelej inteligencie.
Keď sa zamyslím nad touto dlhou a vzrušujúcou cestou, som hrdý na to, že som sa podieľal na vytvorení ECB ako inštitúcie svetovej úrovne, ktorá udržiava stabilné ceny a bezpečný finančný systém približne pre 350 miliónov ľudí v eurozóne. Zároveň som vďačný za to, že som počas svojej kariéry v ECB mal možnosť rozvíjať sa a rásť odborne aj osobne.
O desať rokov neskôr, keď ECB v čase finančnej krízy poskytla priestory nezávislému Európskemu výboru pre systémové riziká (ESRB), som mal možnosť znovu si vyskúšať niečo nové. Začiatkom roka 2010 ma požiadali, aby som sa stal projektovým manažérom na vytvorenie ESRB. O rok neskôr som bol vymenovaný za vedúceho sekretariátu ESRB. Odvtedy som sa každý deň skutočne tešil z práce na zachovaní odolnosti finančného sektora v širokom inštitucionálnom prostredí spolu s centrálnymi bankami a orgánmi dohľadu na európskej a národnej úrovni, ako aj z práce s výnimočnou skupinou kolegov z ECB a členských inštitúcií ESRB.
Keď som v roku 1995 nastúpila do Európskeho menového inštitútu, patrila som medzi prvých sto kolegov poverených prípravami na zavedenie eura ako jednotnej európskej meny. V roku 1998 som sa rýchlo oboznámila s tým, ako ECB spolupracuje s národnými centrálnymi bankami. S nadšením som pomáhala koordinovať celkové testovanie a bola som svedkom toho, ako novozavedené systémy dobre fungovali, či už pri vykonávaní operácií menovej politiky, realizácii platieb alebo zbere štatistických údajov v celej Európe.
Vďaka cieľu ECB podporovať internú mobilitu som pracovala na šiestich rôznych odboroch (platobnom, IT, ľudských zdrojoch, sekretariáte, štatistike a trhových operáciách). To mi umožnilo rozšíriť si vedomosti o hlavných aspektoch centrálneho bankovníctva a zdokonaliť sa v oblasti riadenia projektov, riadenia ľudí a líderstva. Povzbudilo ma to spoznávať rôzne perspektívy a štýly myslenia a mala som možnosť vybudovať si trvalé kontakty a priateľstvá v celej Európe.
Poslanie ECB ma inšpiruje a som hrdá na to, že som mohla prispieť k úspechu iniciatív v oblasti riadenia zmien v prospech Európy. Jedným z príkladov je zavedenie nášho systému správy dokumentov a záznamov, ktorý je kľúčom k efektívnemu zdieľaniu a distribúcii informácií medzi kolegami v národných centrálnych bankách a k zachovaniu inštitucionálnej pamäte ECB.
V súčasnosti som veľmi rada, že mám na starosti oddelenie služieb finančných operácií. Som blízko k trhom a mám možnosť kombinovať bežnú prácu s prácou na zaujímavých projektoch, čo zahŕňa spoluprácu s mnohými rôznymi odbornými útvarmi ECB, centrálnymi bankami a externými partnermi. Len nedávno sme pre Európsku komisiu zriadili služby daňovej a platobnej agentúry.
Vo svojom voľnom čase veľmi rada číta, varím a chodím na túry. Som aktívnou členkou turistického klubu ECB, vďaka čomu mám skvelú príležitosť stretať sa s kolegami mimo práce a dostať sa do prírody na rôznych miestach Európy.