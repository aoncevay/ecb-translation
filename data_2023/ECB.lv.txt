ECB 2023. gadā nostiprināja progresu, kas sasniegts cīņā pret inflāciju eurozonā. Gada sākumā kopējā inflācija joprojām turējās tuvu rekordaugstam līmenim. Lai gan agrāko piedāvājuma un pieprasījuma šoku negatīvā ietekme vājinājās, tā joprojām veicināja cenu kāpumu. Taču divas svarīgas norises pavēra ceļu straujam inflācijas sarukumam gada laikā.
Pirmkārt, agrāko šoku ietekme sāka izzust. Pēc kāpuma, ko izraisīja neattaisnojamais Krievijas karš pret Ukrainu, enerģijas cenas krasi saruka, un globālās piegādes problēmas turpināja mazināties. Enerģijas cenu krituma dēļ vien inflācija 2023. gadā saruka uz pusi. Otrkārt, ECB turpināja īstenot stingrāku monetāro politiku. Tas, ierobežojot pieprasījumu, ļāva vēl vairāk pazemināt inflāciju. Laikā no janvāra līdz septembrim mēs kopumā paaugstinājām procentu likmes par 200 bāzes punktiem.
Šajā procesā sakarā ar ļoti lielo nenoteiktību mēs pieņēmām lēmumus par procentu likmēm, turpinot izmantot uz datiem balstītu pieeju. Lai precīzi kalibrētu procentu likmju paaugstināšanas apmēru, mēs noteicām trīs kritērijus. Tie ir inflācijas perspektīva, pamatinfācijas dinamika un monetārās politikas transmisijas spēks. Līdz septembrim bija vērojama inflācijas perspektīvas uzlabošanās un spēcīga monetārās politikas transmisija. Bet pamatinflācija joprojām bija paaugstināta, un iekšzemes cenu spiediens bija spēcīgs.
Tāpēc mēs nolēmām, ka galvenās ECB procentu likmes sasniegušas līmeni, kas, uzturēts pietiekami ilgi, būtiski veicinās inflācijas savlaicīgu atgriešanos mūsu mērķrādītāja līmenī. Turklāt mēs apņēmāmies saglabāt likmes šajā līmenī tik ilgi, kamēr tas būs nepieciešams, vienlaikus turpinot noteikt ierobežojumu atbilstīgo līmeni un ilgumu, izmantojot uz datiem balstītu pieeju un pamatojoties uz tiem pašiem kritērijiem.
Paralēli tam mēs turpinājām Eurosistēmas bilances normalizēšanu, lai nodrošinātu tās atbilstību mūsu vispārējai nostājai. 2023. gada laikā tā saruka vairāk nekā par 1 trilj. euro. Lielu daļu no šā sarukuma noteica mūsu ilgāka termiņa refinansēšanas mērķoperāciju dzēšana un pirmstermiņa atmaksa. Gada gaitā mēs arī noslēdzām atkārtotu ieguldīšanu mūsu aktīvu iegādes programmas ietvaros. Un decembrī mēs paziņojām, ka pakāpeniski pārtraucam atkārtotu ieguldīšanu pandēmijas ārkārtas aktīvu iegādes programmas ietvaros.
Līdztekus cīņā pret inflāciju sasniegtā progresa nostiprināšanai mēs turpinājām strādāt arī pie tā, lai savu uzdevumu izpildē ņemtu vērā klimata pārmaiņu riskus. Martā mēs pirmo reizi publicējām ar klimata pārmaiņām saistīto finanšu informāciju par Eurosistēmas turējumā esošajiem uzņēmumu sektora aktīviem. Korporatīvajos aktīvos veikto atkārtoto ieguldījumu oglekļietilpīgums 12 mēnešu laikā kopš 2022. gada oktobra, kad sākām tos orientēt uz emitentiem ar labākiem klimata rādītājiem, samazinājies aptuveni par divām trešdaļām.
2023. gadā būtisks progress bija vērojams vēl vienā mūsu darbam vitāli svarīgā jomā – maksājumu jomā. Martā darbību uzsāka mūsu jaunā T2 liela apjoma maksājumu sistēma. Ar T2 ieviešanu tiek veicināta Eiropas finanšu tirgu saskaņošana un efektivitāte – tā ir jauna reālā laika bruto norēķinu sistēma, kas aizstāj TARGET2 sistēmu, kura darbojas kopš 2007. gada, – un pilnveidota centrālās bankas naudas līdzekļu likviditātes pārvaldība.
Mēs uzsākām arī digitālā euro projekta sagatavošanas posmu. Šis posms tika uzsākts novembrī pēc divu gadu ilgā sekmīgā izpētes posma un kalpos par pamatu iespējamai digitālā euro ieviešanai. Digitālais euro papildinātu skaidro naudu, nevis to aizstātu. Skaidrā nauda joprojām ir visbiežāk izmantotais maksāšanas līdzeklis eurozonas iedzīvotāju vidū, un pārliecinošs vairākums uzskata, ka ir svarīgi nodrošināt iespēju norēķināties ar skaidro naudu.
Tas ir viens no iemesliem, kāpēc ECB gatavo jaunu euro banknošu – taustāmākā un uzskatāmākā Eiropas vienotības simbola – izlaidumu. Pamatojoties uz divu 2023. gada vasarā veikto publisko apsekojumu rezultātiem, Padome izvēlējās divas iespējamās šā jaunā izlaiduma tēmas – "Eiropas kultūra" un "Upes un putni". Vēlāk Eiropas iedzīvotājiem būs iespēja izteikt savas domas par atlasītajiem iespējamā dizaina variantiem, un gaidāms, ka 2026. gadā ECB pieņems galīgo lēmumu par dizaina risinājumu.
ECB 25. gadadienas gadā mēs nosvinējām Horvātijas pievienošanos eurozonai. Horvātijai janvārī ieviešot euro, eurozonas dalībvalstu skaits 20, kas ir gandrīz divas reizes vairāk nekā brīdī, kad vienotā valūta tika ieviesta. Eurozonas paplašināšanās apliecina, ka pasaulē, kas kļūst arvien neprognozējamāka, mūsu monetārā savienība joprojām ir pievilcīga. 2023. gadā iedzīvotāju atbalsts euro joprojām bija tuvu rekordaugstam līmenim.
Tas viss nebūtu iespējams bez ECB darbinieku smaga darba un ticības mūsu misijai – saglabāt cenu stabilitāti eurozonas iedzīvotājiem. Ir gods būt šo cilvēku un šīs iestādes priekšgalā.
Eurozonas bezdarba līmenis 2023. gadā bija vidēji 6.5 %, tam sarūkot no 6.6 % janvārī līdz 6.5 % martā un atlikušajā gada daļā kopumā saglabājot stabilitāti.
Eurozonas kopējā inflācija 2023. gada decembrī bija 2.9 % (2022. gada decembrī – 9.2 %). Samazinājums skāra arvien vairāk komponentu.
ECB 2023. gadā vēl par 200 bāzes punktiem paaugstināja galvenās procentu likmes, un noguldījumu iespējas procentu likme sasniedza 4 %. Stingrāka monetārā politika spēcīgi atspoguļojās tautsaimniecībā.
Eurozonas banku pirmā līmeņa pamata kapitāla rādītājs 3. ceturksnī bija 15.6 %. Tas bija tuvu augstākajam līmenim, kas sasniegts kopš Eiropas banku uzraudzības sākuma, un atspoguļoja augstāku pelnītspēju un banku portfeļu riska mazināšanu.
60 % eurozonas iedzīvotāju uzskata, ka iespēja maksāt skaidrā naudā ir svarīga. Vienlaikus nedaudz vairāk par pusi eurozonas patērētāju dod priekšroku maksājumiem ar karti vai citiem elektronisko maksājumu veidiem.
Plašāka klimata rīcības plāna ietvaros ECB publicēja trīs jaunus statistisko rādītāju kopumus par ilgtspējīgu finansējumu, oglekļa emisijām un fiziskajiem riskiem.
2023. gadā ECB svinēja 25. gadadienu ar vēstījumu "Vienotības vērtība", ļaujot ECB uzsvērt vienotās valūtas panākumus un priekšrocības, kuras tā sniedz Eiropas iedzīvotājiem.
Atkārtotas ieguldīšanas oglekļa dioksīda emisiju intensitāte 12 mēnešos pēc novirzītās atkārtotas ieguldīšanas uzsākšanas 2022. gada oktobrī saruka par vairāk nekā 65 %.
1. Tā kā turpinās stingrākas ECB monetārās politikas spēcīga transmisija, inflācija strauji samazinās
Pasaules tautsaimniecības rādītāji 2023. gadā bija labāki, nekā sākotnēji gaidīts, un tā turpināja attīstīties mērenā tempā. Attīstību galvenokārt noteica jaunietekmes tirgus ekonomikas valstu un ASV tautsaimniecības izaugsme, bet lielāko daļu citu attīstīto valstu spēcīgāk ietekmēja stingrāki finansēšanas nosacījumi un būtiska ģeopolitiskā nenoteiktība. Globālā inflācija būtiski saruka, jo samazinājās enerģijas izejvielu cenas, bet pamatā esošais cenu spiediens joprojām bija paaugstināts. Euro kurss palielinājās nominālajā efektīvajā izteiksmē un attiecībā pret ASV dolāru.
1.1. Kopējai inflācijai samazinoties, pasaules ekonomiskā aktivitāte attīstījās mērenā tempā
Stingrākas monetārās politikas un lielas nenoteiktības apstākļos pasaules tautsaimniecības izaugsme bija mērena
Avoti: ECB, ECB speciālistu aprēķini un ECB speciālistu 2024. gada marta makroekonomiskās iespēju aplēses.Piezīmes. Pasaules IKP neietver eurozonu. Vidējais rādītājs pirms pandēmijas attiecas uz periodu no 2012. gada līdz 2019. gadam. 2023. gada vērtības ir aplēses, kas balstītas uz pieejamiem datiem un ECB speciālistu 2024. gada marta makroekonomiskajām iespēju aplēsēm.
Tā kā pēc pandēmijas patēriņa tendences normalizējās, pasaules tirdzniecības pieauguma temps palēninājās
Pasaules tirdzniecība 2023. gadā bija vāja, jo importa kāpums palēninājās līdz 1.2 % – būtiski zemākam rādītājam salīdzinājumā ar iepriekšējā gada rādītāju (5.5 %) un vidējo rādītāju pirms pandēmijas (3.1 %).[3] Palēninājums atspoguļoja trīs galvenās tendences. Pirmkārt, tā kā ar pandēmiju saistītie ierobežojumi tika pilnībā atcelti, globālais pieprasījums atkal bija vairāk vērsts uz pakalpojumiem, nevis uz precēm. Otrkārt, iekšzemes pieprasījumā pieauga patēriņa – kurā parasti tirdzniecības īpatsvars ir mazāks nekā ieguldījumos – daļa. Visbeidzot, jaunietekmes tirgus ekonomikas valstis, kurās ekonomiskās aktivitātes pārmaiņas tirdzniecību skar mazākā mērā, 2023. gadā vairāk ietekmēja globālo aktivitāti. Neraugoties uz pieaugošajiem tirdzniecības šķēršļiem un uzņēmumu apsekojumu rezultātiem, kas liecina par iespējamu vērtības ķēdes pārvietošanu, pierādījumi par kopējo tirdzniecības plūsmu sadrumstalotību līdz šim ir bijuši ierobežoti.
Gada patēriņa cenu indeksa (PCI) inflācija OECD dalībvalstīs, izņemot Turciju, salīdzinājumā ar 2023. gada augsto līmeni samazinājās zemāku enerģijas cenu dēļ. Decembrī tā saruka līdz 3.9 %, bet visa 2023. gada rādītājs bija 5.3 % (2022. gadā – 7.3 %; 1.2. att. a) panelis). Arī inflācija (neietverot enerģijas un pārtikas cenas) samazinājās, taču daudz mazākā mērā. Tas liecina, ka pamatā esošais cenu spiediens joprojām ir spēcīgs un plašs. Tas īpaši bija vērojams attīstītajās valstīs, kur ierobežotais darbaspēka piedāvājums veicināja strauju darba samaksas kāpumu, padarot pakalpojumu cenu inflāciju noturīgāku (1.2. att. b) panelis).
Avoti: valstu avoti ar Haver Analytics starpniecību, OECD un ECB speciālistu aprēķini.Piezīmes. "EZ" – eurozona. OECD inflācijā nav ietverti Turcijas rādītāji, un to aprēķina, pamatojoties uz valstu PCI un gada privātā galapatēriņa izdevumu svariem, kas izteikti kā pirktspējas paritāte. Pamatinflācijā nav ietverta enerģijas un pārtikas cenu inflācija. Jaunākie dati atbilst stāvoklim 2023. gada decembrī.
Enerģijas izejvielu cenas pazeminājās, jo zemais pieprasījums kompensēja piedāvājuma ierobežojumus
Euro kurss palielinājās nominālajā efektīvajā izteiksmē un attiecībā pret ASV dolāru
Galvenie riski, kas apdraud pasaules tautsaimniecības izaugsmes perspektīvu 2023. gada beigās, ietvēra ģeopolitiskās spriedzes turpmāku saasināšanos, spēcīgāku Ķīnas tautsaimniecības izaugsmes palēnināšanos un noturīgāku inflācijas spiedienu, kam būtu nepieciešama stingrāka monetārā politika, nekā gaidīts. Šādu risku īstenošanās mazinātu pasaules ekonomisko aktivitāti. Turklāt pasaules izejvielu tirgi joprojām bija ļoti jutīgi pret piegādes riskiem, kas savukārt varētu veicināt inflāciju un negatīvi ietekmēt globālo izaugsmi nākamajā gadā.
Tā kā augstāku procentu likmju ietekme kļuva plašāka, eurozonas izaugsme samazinājās
Avoti: Eurostat un ECB aprēķini.Piezīmes. Mazumtirdzniecība parādīta reālajā izteiksmē. Jaunākie dati par pakalpojumu ražošanu atbilst stāvoklim 2023. gada decembrī, pārējie dati atbilst stāvoklim 2024. gada janvārī.
Ieguldījumi būvniecībā 2023. gadā kopumā turpināja samazināties. Galvenais iemesls bija mazāki ieguldījumi dzīvojamo ēku būvniecībā augsto būvniecības izmaksu ietekmē, tālāks hipotekāro kredītu procentu likmju kāpums un stingrāku banku kreditēšanas standartu ieviešana, kas apgrūtināja finansējuma pieejamību mājsaimniecībām un mazināja mājokļu pieprasījumu. Citas būvniecības jomas, piemēram, inženiertehniskā būvniecība, joprojām bija noturīgākas, pateicoties ieguldījumiem valsts infrastruktūrā. 2023. gada beigās ieguldījumi būvniecībā bija aptuveni 2.1 % virs līmeņa, kāds bija pirms pandēmijas; kopumā 2023. gadā tie samazinājās par 0.6 %.
Avoti: Eurostat un ECB aprēķini.Piezīme. Jaunākie dati par bezdarba līmeni atbilst stāvoklim 2024. gada janvārī, savukārt dati par nodarbinātību un nostrādātajām stundām – stāvoklim 2023. gada 4. ceturksnī.
Eurozonas budžeta deficīta rādītājs saruka, valdībām sākot mazināt diskrecionāros atbalsta pasākumus
Eurozonas valstu valdības budžeta deficīta rādītājs 2023. gadā turpināja samazināties atbilstoši tendencei, kas sākās pandēmijas kulminācijas laikā (1.6. att.).[5] Stingrākas fiskālās politikas pakāpeniskā ieviešana atspoguļojas arī fiskālajā nostājā, kas 2023. gadā trešo gadu pēc kārtas kļuva nedaudz stingrāka.[6] Tomēr tikai nedaudz vairāk nekā trešdaļa no 2020. gadā novērotās stingrības mazināšanās līdz šim ir pavērsta pretējā virzienā (1.6. att.). Tas nozīmē, ka cikliski koriģētā budžeta bilance joprojām ir daudz zemāka par līmeni, kāds bija pirms pandēmijas. To nosaka pandēmijas kontekstā 2020. gadā pieņemtie ilgstošie pasākumi un ar enerģiju saistītais atbalsts, kura sniegšana sākta 2022. gadā.
Avoti: Eurosistēmas speciālistu 2023. gada decembra makroekonomiskās iespēju aplēses eurozonai un ECB aprēķini.Piezīme. Fiskālās nostājas rādītājs no 2021. gada koriģēts ieņēmumu pusē, neietverot NPES Atveseļošanas un noturības mehānisma ietvaros piešķirtās subsīdijas, jo šiem ieņēmumiem nav ierobežojošas makroekonomiskās ietekmes.
Vēl stingrāka fiskālā nostāja būtu lietderīga
Eurozonas fiskālās nostājas un diskrecionāro pasākumu dalījums
Avoti: Eurosistēmas speciālistu 2023. gada decembra makroekonomiskās iespēju aplēses eurozonai un ECB aprēķini.Piezīmes. Fiskālās nostājas rādītājs no 2021. gada koriģēts ieņēmumu pusē, neietverot NPES Atveseļošanas un noturības mehānisma ietvaros piešķirtās subsīdijas, jo šiem ieņēmumiem nav ierobežojošas makroekonomiskās ietekmes. "Citi pasākumi" galvenokārt attiecas uz pandēmijas laikā pieņemtajiem pasākumiem un to turpmāku mazināšanu.
Vēl stingrāka fiskālā nostāja šķiet atbilstoša arī no monetārās politikas viedokļa. Tā kā enerģijas krīze pašlaik lielā mērā izzudusi, valdībām būtu jāturpina atcelt ar to saistītos atbalsta pasākumus. Tas ir būtiski, lai vidējā termiņā izvairītos no inflācijas spiediena pastiprināšanās. Pretējā gadījumā būtu nepieciešama stingrāka monetārā politika. Papildus pandēmijas un ar enerģiju saistīto pasākumu atcelšanai valdībām kopumā būtu jāpanāk progress stabilāka fiskālā stāvokļa nodrošināšanā, lai valsts finanšu attīstība kļūtu ilgtspējīga.
ES ir vajadzīga stabila un uzticama ekonomikas un fiskālās politikas koordinācijas sistēma
Stabila ES ekonomikas un fiskālās politikas koordinācijas un uzraudzības sistēma joprojām ir izšķiroši svarīga. Pēc plašām diskusijām Eiropas Savienības Padome 2023. gadā vienojās par ES ekonomikas pārvaldības sistēmas reformu, kas pavēra ceļu Eiropas Komisijas, ES Padomes un Eiropas Parlamenta trialogam. 2024. gads būs svarīgs gads ceļā uz tās īstenošanu.[7]
Gada atlikušajos mēnešos darbaspēka izmaksas kļuva par svarīgāko iekšzemes inflācijas noteicējfaktoru
1.5. Palielinoties monetārās politikas procentu likmēm, kreditēšanas un finansēšanas nosacījumi kļuva daudz stingrāki
Neraugoties uz stingrāku monetāro politiku, obligāciju ienesīguma likmes sarūk, tādējādi atspoguļojot gaidu pārmaiņas gada beigās
Ilgtermiņa procentu likmes un aizņemšanās izmaksas uzņēmumiem un mājsaimniecībām mājokļa iegādei
Avoti: Bloomberg, LSEG un ECB aprēķini.Piezīmes. Mēneša dati. Eurozonas valstu valdības 10 gadu obligāciju ienesīguma likme ir ar IKP svērtais vidējais rādītājs. Aizņemšanās izmaksu rādītājus aprēķina, nosakot kopējās īstermiņa un ilgtermiņa banku aizdevumu procentu likmes uz jauno darījumu apjomu 24 mēnešu mainīgā vidējā rādītāja pamata. Jaunākie dati atbilst stāvoklim 2023. gada decembrī.
Plašā nauda un banku starpniecība atspoguļoja stingrāku monetāro politiku
Monetārajai politikai kļūstot stingrākai, strauji pieauga banku procentu likmes uzņēmumiem un mājsaimniecībām izsniegtajiem aizdevumiem
Mājsaimniecībām un uzņēmumiem izsniegto banku aizdevumu apjoms 2023. gadā stingrāku kreditēšanas nosacījumu dēļ būtiski samazinājās (1.11. att.). Aizdevumu neto mēneša plūsmas gada pēdējos trijos ceturkšņos bija gandrīz nulle. Mājsaimniecībām izsniegto banku aizdevumu apjoma gada pieauguma temps saruka (decembrī – 0.3 %), galvenokārt atspoguļojot hipotekāro kredītu samazinājumu mājokļu cenu krituma apstākļos pirmo gadu kopš 2014. gada. Arī uzņēmumiem izsniegto banku aizdevumu apjoma gada pieauguma temps samazinājās (decembrī – 0.4 %), un uzņēmumu kopējā ārējā finansējuma neto plūsmas sasniedza vēsturiski zemāko līmeni (1.12. att.).
M3 pieaugums un uzņēmumiem un mājsaimniecībām izsniegto kredītu pieaugums
Avoti: ECB un Eurostat.Piezīmes. Uzņēmumi ir nefinanšu sabiedrības. MFI – monetārā finanšu iestāde. Kategorijā "Ne-MFI un pārējo pasaules valstu izsniegtie aizdevumi" nemonetārās finanšu iestādes ir citi finanšu starpnieki, pensiju fondi un apdrošināšanas sabiedrības. "MFI aizdevumi" un "Ne-MFI un pārējo pasaules valstu izsniegtie aizdevumi" koriģēti atbilstoši aizdevumu pārdošanas un vērtspapīrošanas darījumiem. "Citas" attiecas uz kopsummas un attēlā iekļauto instrumentu starpību un galvenokārt ietver uzņēmumu savstarpējos aizdevumus un tirdzniecības kredītus. Jaunākie dati atbilst stāvoklim 2023. gada 3. ceturksnī. 2023. gada plūsma aprēķināta kā četru ceturkšņu plūsmu summa no 2022. gada 4. ceturkšņa līdz 2023. gada 3. ceturksnim.
ECB strādā, lai saskaņā ar 2020.–2021. gada monetārās politikas stratēģijas izvērtēšanas ietvaros pausto apņemšanos labāk izprastu klimata pārmaiņu makroekonomiskās sekas un to ietekmes mazināšanas politiku.[11] Šie centieni ir ļoti būtiski saistībā ar ECB galveno uzdevumu saglabāt cenu stabilitāti. Klimata pārmaiņu sarežģītība un to ietekmes nelinearitāte un lielā nenoteiktība liek veikt padziļinātu makroekonomisko analīzi, lai ierobežotu prognožu kļūdas un izprastu strukturālās pārmaiņas, kuras klimata pārmaiņas rada tautsaimniecībā.
Karstuma viļņu augošā ietekme uz pārtikas cenu inflāciju Eiropā
Ekstrēmi laikapstākļu notikumi parasti īstermiņā samazina izlaidi, bet kopējā ietekme uz tautsaimniecību sniedzas tālāk par tiešo un tūlītējo ietekmi, kas rastos, ja, piemēram, tiktu iznīcināti mājokļi, rūpnīcas un iekārtas. Kā piemērus var minēt tādus traucējumus citos reģionos vai nozarēs, kurus izraisa saistība ar piegādes ķēdēm vai bojāta infrastruktūra. Ieņēmumu zaudējumi skartajās nozarēs un zemāka izlaide parasti samazinās pieprasījumu pēc citu nozaru produktiem un pakalpojumiem. Vēl viens rezultāts ir lielāka nenoteiktība, kura varētu likt mājsaimniecībām un uzņēmumiem atkārtoti izvērtēt savu viedokli par katastrofu risku un tādējādi samazināt izdevumus.
Ilgākā termiņā klimata pārmaiņas var arī pastāvīgāk samazināt izlaides kāpumu.[14] Piemēram, mazāks uzkritušā sniega daudzums apdraudēs daudzu slēpošanas teritoriju dzīvotspēju Eiropā, un dažos Vidusjūras reģionos var kļūt pārāk karsts vasaras tūrismam, savukārt daži ziemeļu reģioni no tā var gūt labumu. Lauksaimniecības un mežsaimniecības ražīgumu, visticamāk, nomāks augstāka vidējā temperatūra. Lai gan kultūraugu maiņa var mazināt daļu ietekmes, lauksaimniecības produkcijas izlaidi, visticamāk, nelabvēlīgi ietekmēs arī mazāk prognozējama temperatūra un nokrišņu režīmi. Par komforta zonas temperatūru (aptuveni 19–22 °C) augstāka temperatūra, kas, visticamāk, biežāk vērojama siltākā klimatā, samazina strādājošo ražīgumu.
Pielāgošanās, t. i., pielāgošanās siltākam klimatam, varētu palīdzēt ierobežot makroekonomisko ietekmi. Tas ietver, piemēram, gaisa kondicionēšanas sistēmu uzstādīšanu, lai mazinātu karstuma stresa ietekmi uz darba ražīgumu, vai kultūraugu maiņu, lai ierobežotu lauksaimniecības ražīguma zudumus. Tomēr šādi pasākumi, visticamāk, ietekmēs valdības budžetu un fiskālo telpu.[15] Apdrošināšana ir vēl viens pielāgošanās instruments, taču Eiropā jau pastāv būtisks klimata apdrošināšanas aizsardzības trūkums.[16]
Lai panāktu emisiju samazinājumu Parīzes nolīguma mērķu sasniegšanas nolūkā un novērstu katastrofālāku globālo sasilšanu, ir vajadzīga plaša strukturāla tautsaimniecības pārveide. Kapitāls un darbaspēks jāpārdala nozarēs, to starpā un pat atsevišķos uzņēmumos (piemēram, automobiļu ražotājiem rūpnīcās ražošana no automobiļiem, kuri aprīkoti ar iekšdedzes dzinējiem, būs jāpārorientē uz elektrotransportlīdzekļiem). Šīs pārdales panākumi būs atkarīgi no efektīvas pārkārtošanās politikas īstenošanas, tirgu elastīguma, īpaši tautsaimniecības spējas finansēt un absorbēt vajadzīgos būtiskos kapitāla ieguldījumus, dekarbonizētu tehnoloģiju izstrādes un kvalificēta darbaspēka pieejamības to ieviešanai.
Analīze, kas liecina par līdz šim ieviesto klimata politikas pasākumu labvēlīgo ietekmi uz tautsaimniecību, visticamāk, nesniedz pilnīgu priekšstatu.[17] Pieejamajos uz modeļiem balstītajos oglekļa cenu tendenču novērtējumos konstatēta tikai ierobežota ietekme uz izlaidi un inflāciju.[18] Tomēr iekļautie pasākumi joprojām būtiski atpaliek no ES emisiju samazināšanas mērķrādītāja sasniegšanas, un pārkārtošanās plašākā ietekme, t. sk. pastiprināta regulējuma un mērķrādītāju ietekme, var būt mazāk izsakāma skaitļos.
Pārkārtošanās ātrums būtiski nosaka galīgo ietekmi uz tautsaimniecību: ja pārkārtošanās tiks atlikta, vēlāk būs nepieciešamas straujākas un radikālākas politikas pārmaiņas, palielinot balasta aktīvu un augstāka strukturālā bezdarba līmeņa iespējamību.[19] Turklāt dažādu pārkārtošanās politikas virzienu ietekme uz ražīgumu atšķiras.[20] Uz tirgu balstītai politikai, piemēram, oglekļa nodokļiem, ir mazāka ietekme uz oglekļietilpīgu uzņēmumu ražīgumu nekā ārpustirgus politikai (piemēram, konkrētu produktu vai procesu aizliegšanai).
Eurozonas tautsaimniecības konkurētspēju ietekmē arī ar pārkārtošanās politiku saistītā rīcība pasaules mērogā. Tā ietver augstākas oglekļa cenas, kā arī rūpniecības politiku, piemēram, nesen pieņemto ASV Inflācijas samazināšanas aktu. ES emisijas kvotu tirdzniecības sistēma (ES ETS) var izraisīt oglekļa emisiju pārvirzi, t. i., ekonomiskās aktivitātes un emisiju pārvietošanu uz reģioniem, kuros emisiju prasības nav tik stingras. To var samazināt, rūpīgi kalibrējot oglekļa ievedkorekcijas mehānismu kopā ar esošajiem oglekļa emisiju pārvirzes novēršanas mehānismiem.[21]
Kopumā klimata pārmaiņas un to mazināšanas politika ietekmē gandrīz visus centrālo banku veiktās makroekonomiskās analīzes aspektus. Joprojām ir svarīgi neatrisināti jautājumi, kuri saistīti, piemēram, ar vēlamo pārkārtošanās norisi un izrietošajām strukturālajām tautsaimniecības pārmaiņām, ekstrēmu laikapstākļu makroekonomisko ietekmi un paātrinātu klimata pārmaiņu izraisītiem riskiem, kā arī dabas kapitāla un ekosistēmu pakalpojumu nozīmi.
2. ielikums.	Vienības peļņas loma nesen pieredzētajā iekšzemes cenu spiedienā
Šajā ielikumā aplūkota vienības peļņas ietekme uz iekšzemes cenu spiediena dinamiku 2023. gadā no grāmatvedības viedokļa.
Iekšzemes cenu spiediens 2023. gadā bija ļoti spēcīgs, bet gada gaitā nedaudz samazinājās, jo saruka vienības peļņa
Straujš vienības peļņas kāpums 2022. gadā un 2023. gada sākumā skaidrojams ar ārkārtējām tautsaimniecības norisēm pēc pandēmijas.
Avots: Eurostat un ECB aprēķini.Piezīme. Jaunākie dati atbilst stāvoklim 2023. gada 4. ceturksnī.
Līdz ar ārkārtējo faktoru izzušanu vienības peļņa tika atkārtoti saskaņota ar ekonomiskās attīstības ciklu un tās tipisko rezervju lomu
Turklāt ECB 2023. gadā turpināja pakāpeniski atcelt ar pandēmiju saistītos nodrošinājuma atvieglojumu pasākumus, ko tā iesāka 2022. gadā, un Grieķijas Republikas kredītreitings tika paaugstināts līdz investīciju kategorijas līmenim. Eurosistēma visu 2023. gadu uzsvēra risku pārvaldības nozīmi efektīvā politikas īstenošanā, t. sk. dažādojot tās pieņemtos kredītnovērtējuma avotus. Palielinot galvenās procentu likmes, lai samazinātu inflāciju, ECB negatīvu procentu ienākumu dēļ cieta zaudējumus, ko daļēji kompensēja agrāk izveidotās finanšu rezerves. Gaidāms, ka ECB monetārie ienākumi turpmāk atkal palielināsies, veicinot tās darbības efektivitāti.
2.1. Ierobežojošas monetārās politikas īstenošana, lai nodrošinātu inflācijas atgriešanos 2 % mērķrādītāja līmenī
Inflācija janvārī joprojām bija 8.6 %, tomēr tautsaimniecība, neraugoties uz pieaugošajām grūtībām, saglabāja noturību
Pēc būtiskas palēnināšanās, kas bija vērojama kopš 2022. gada vidus, eurozonas tautsaimniecības izaugsmes temps 2023. gada sākumā stagnēja. Tomēr, neraugoties uz būtiskām problēmām, ko radīja vāja pasaules ekonomiskā aktivitāte, ģeopolitiskā nenoteiktība saistībā ar Krievijas karu pret Ukrainu, augstā inflācija, kā arī finanšu nosacījumu stingrības palielināšana, tautsaimniecībā bija vērojamas noturīguma pazīmes. Pamatinflācija janvārī samazinājās zemāku enerģijas cenu dēļ, tomēr tā joprojām bija augsta (8.6 %) citstarp augsto pārtikas cenu dēļ. To daļēji noteica augsto enerģijas izmaksu plašā ietekme uz tautsaimniecību, t. sk. uz pārtikas cenām, kā arī tādi joprojām pastāvoši ar pandēmiju saistīti faktori kā piegādes ķēdes traucējumi un atliktais pieprasījums (lai gan tie jau sākuši izzust). Palielinājās arī darba samaksas kāpuma temps.
Padome februārī paaugstināja procentu likmes un paziņoja par nodomu turpināt tās paaugstināt
ASV banku sektora satricinājumi pastiprināja nenoteiktību Eiropā. Tas izgaismoja uz datiem balstītas pieejas nepieciešamību procentu likmju lēmumu pieņemšanā
Kļuva arvien skaidrāks, ka ierobežojoša monetārā politika būtiski ietekmēja eurozonas finansēšanas nosacījumus
Saglabājoties augstam pamatā esošajam cenu spiedienam, Padome turpināja paaugstināt monetārās politikas procentu likmes...
Kopējā inflācija būtiski samazinājās. Maijā tā saruka līdz 6.1 % (no 8.5 % februārī, 6.9 % martā un 7.0 % aprīlī). Tomēr, lai gan bija gaidāms, ka inflācija turpinās samazināties, tuvojoties mērķrādītājam, un to galvenokārt noteiks vienlaicīga finansēšanas nosacījumu stingrības palielināšana, arvien vairāk samazinot pieprasījumu, tika gaidīts, ka cenu spiediens pārlieku ilgi saglabāsies pārāk spēcīgs. Tāpēc Padome izvēlējās paaugstināt monetārās politikas procentu likmes par 25 bāzes punktiem vēl divas reizes pēc kārtas – attiecīgi maijā un jūnijā.
Pēc AIP ietvaros veiktās atkārtotās ieguldīšanas apjoma samazināšanas martā atkārtotie ieguldījumi jūlijā tika pārtraukti. PĀAIP ietvaros veiktos atkārtotos ieguldījumus bija paredzēts turpināt vismaz līdz 2024. gada beigām. Turklāt norises pēc Padomes iepriekšējās monetārās politikas sanāksmes nostiprināja Padomes gaidas, ka atlikušajā gada daļā inflācija turpinās samazināties, bet ilgāku laiku saglabāsies virs mērķrādītāja līmeņa. Ņemot to vērā, Padome jūlijā turpināja iesākto kursu, paaugstinot procentu likmes vēl par 25 bāzes punktiem.
Padome jūlijā arī nolēma samazināt atlīdzību par obligātajām rezervēm no noguldījumu iespējas procentu likmes līdz 0 %. Šā lēmuma mērķis bija nodrošināt turpmāku monetārās politikas efektivitāti, saglabājot kontroli pār monetārās politikas nostāju, vienlaikus nodrošinot lēmumu par procentu likmēm pilnīgu transmisiju uz naudas tirgiem. Tas arī uzlaboja politikas efektivitāti, samazinot kopējos ar rezervēm saistītos procentu izdevumus un vienlaikus nodrošinot tādu pašu monetāro ierobežojumu līmeni.
Tā kā inflācija augustā gandrīz nemaz nepalielinājās salīdzinājumā ar jūlija līmeni (5.3 %) un ECB speciālistu septembra iespēju aplēsēs inflācijas perspektīva 2023. un 2024. gadam tika paaugstināta galvenokārt augstāku enerģijas cenu tendences dēļ, Padome septembra sanāksmē paaugstināja galvenās ECB procentu likmes vēl par 25 bāzes punktiem. Tādējādi 2023. gadā kopējais pieaugums bija 200 bāzes punktu un noguldījumu iespējas likme palielinājās līdz 4 % (2.1. att.).
...un norādīja, ka pašreizējā monetārās politikas procentu likmju līmeņa saglabāšana pietiekami ilgu laiku būtiski veicinātu savlaicīgu inflācijas atgriešanos mērķrādītājam atbilstošā līmenī
Ar oktobri noslēdzās euro vēsturē ilgākais secīgas procentu likmju paaugstināšanas periods
Gadam noslēdzoties, inflācija turpināja samazināties, novembrī sasniedzot 2.4 %. Tomēr decembra sanāksmē Padome secināja, ka bāzes efektu dēļ inflācija tuvākajā laikā, iespējams, atkal īslaicīgi palielināsies. Pamatinflācija turpināja samazināties. Eurosistēmas speciālistu makroekonomiskās iespēju aplēses liecināja, ka 2024. gadā inflācija atkal pakāpeniski samazināsies. Vienlaikus iekšzemes cenu spiediens tika vērtēts kā joprojām paaugstināts. Tas galvenokārt saistīts ar vienības darbaspēka izmaksu spēcīgo kāpumu.
Padome nemainīja procentu likmes un nolēma sekmēt Eurosistēmas bilances normalizēšanu
Tāpēc Padome decembra sanāksmē nolēma nemainīt galvenās procentu likmes.
Padome decembrī nolēma arī sekmēt Eurosistēmas bilances normalizēšanu. Tā pauda nodomu līdz 2024. gada vidum pilnībā atkārtoti ieguldīt to PĀAIP vērtspapīru, kuriem pienācis dzēšanas termiņš, pamatsummas maksājumus, bet pēc tam līdz gada beigām samazināt portfeli vidēji par 7.5 mljrd. euro mēnesī un pārtraukt atkārtoto ieguldīšanu.
Pārtraucot AIP ietvaros veiktos atkārtotos ieguldījumus un iestājoties ITRMO III operāciju dzēšanas termiņam, Eurosistēmas bilance tika pakāpeniski samazināta
Monetārajai politikai normalizējoties, 2022. gadā aizsāktā pakāpeniskā Eurosistēmas bilances samazināšana 2023. gadā tika turpināta. Tā kā AIP pilnas un daļējas atkārtotas ieguldīšanas posmi beidzās attiecīgi februārī un jūnijā, bilance turpināja samazināties. Eurosistēma visu gadu turpināja PĀAIP ietvaros veikt pilnīgu atkārtotu ieguldīšanu. Bilance līdz 2023. gada beigām bija samazinājusies līdz 6.9 trilj. euro galvenokārt ITRMO III operāciju, kurām iestājies dzēšanas termiņš, kā arī pirmstermiņa atmaksu dēļ, un zināmā mērā arī tāpēc, ka sākās AIP portfeļa samazināšana.
2023. gada beigās ar monetāro politiku saistīto aktīvu apjoms Eurosistēmas bilancē bija 5.1 trilj. euro (par 1.2 trilj. euro mazāk nekā 2022. gada beigās). Aizdevumi eurozonas kredītiestādēm samazinājās līdz 6 % no kopējiem aktīviem (2022. gada beigās – 17 %), un monetārās politikas mērķiem iegādātie aktīvi palielinājās līdz 68 % no kopējiem aktīviem (2022. gada beigās – 62 %). Pārējos bilances finanšu aktīvus galvenokārt veidoja ārvalstu valūtās denominēti aktīvi, zelts un ar monetāro politiku nesaistīti euro denominēti portfeļi.
Aktīvu pusē kredītiestāžu rezervju turējumu un izmantotā noguldījumu iespējas apjoma kopsumma 2023. gada beigās samazinājās līdz 3.5 trilj. euro (2022. gada beigās – 4.0 trilj. euro), veidojot 51 % no kopējiem pasīviem (2022. gada beigās – 50 %). Apgrozībā esošo banknošu apjoms faktiski nemainījās (1.6 trilj. euro) un veidoja 23 % no kopējām saistībām (pieaugums no 20 %).
Pēc 2022. gada decembra paziņojuma Eurosistēma 2023. gadā veica īstermiņa procentu likmju noteikšanas darbības regulējuma pārskatīšanu, kas noslēdzās 2024. gada martā.
Avots: ECB.Piezīmes. Pozitīvie skaitļi attiecas uz aktīviem, bet negatīvie skaitļi – uz pasīviem. Likviditātes pārpalikuma līnija norādīta pozitīvās vērtībās, lai gan to veido šādu pasīvu posteņu summa: pieprasījuma noguldījumu kontu atlikumi, kas pārsniedz rezervju prasības, un izmantotais noguldījumu iespējas apjoms.
Euro ieviešana Horvātijā 2023. gada 1. janvārī un Hrvatska narodna banka bilances iekļaušana Eurosistēmas konsolidētajā bilancē palielināja tās kopējos aktīvus un saistības par 45 mljrd. euro.
AIP un PĀAIP portfeļu dalījums aktīvu grupās un jurisdikcijās
Tirgus veiksmīgi absorbēja aktīvu iegādes programmu pārtraukšanu
AIP veido četras aktīvu iegādes programmas – trešā nodrošināto obligāciju iegādes programma (NOIP3), ar aktīviem nodrošināto vērtspapīru iegādes programma (ABSIP), valsts sektora aktīvu iegādes programma (VSAIP) un uzņēmumu sektora aktīvu iegādes programma (USAIP). PĀAIP tika ieviesta 2020. gadā, reaģējot uz pandēmiju. Visas AIP atbilstošās aktīvu kategorijas atbilst arī PĀAIP. Grieķijas valdības emitētajiem vērtspapīriem uz laiku tika noteikts atbrīvojums no PĀAIP atbilstības prasībām.[25]
2023. gada beigās PĀAIP turējumu atlikums bija 1.7 trilj. euro (amortizētajās izmaksās). Nodrošināto obligāciju turējumi veidoja mazāk nekā 1 % (6 mljrd. euro), uzņēmumu sektora aktīvu turējumi – 3 % (46 mljrd. euro), bet valsts sektora aktīvu turējumi – 97 % (1614 mljrd. euro) no kopējā turējumu atlikuma.[26] PĀAIP valsts sektora vērtspapīru turējumu vidējais svērtais termiņš 2023. gada beigās bija 7.3 gadi (bija vērojamas nelielas atšķirības starp valstīm).
VSAIP, USAIP, NOIP3 un PĀAIP ietvaros iegādātie aktīvi joprojām bija pieejami vērtspapīru aizdevumiem, lai veicinātu obligāciju un repo līgumu tirgus likviditāti. 2023. gadā repo līgumu tirgus apstākļi salīdzinājumā ar iepriekšējo gadu būtiski uzlabojās, un to atspoguļoja mazāks aizdevumu apjoms.
2023. gada beigās Eurosistēmas refinansēšanas operāciju atlikums bija 410 mljrd. euro (par 914 mljrd. euro mazāk nekā 2022. gada beigās). Šīs pārmaiņas galvenokārt atspoguļo ITRMO III kopuma ietvaros veiktās brīvprātīgās pirmstermiņa atmaksas (312.5 mljrd. euro) un operāciju dzēšanu (612.9 mljrd. euro). Eurosistēmas refinansēšanas operāciju atlikuma vidējais svērtais termiņš samazinājās no aptuveni 10.5 mēnešiem 2022. gada beigās līdz 5.2 mēnešiem 2023. gada beigās.
ECB 2022. gada martā paziņoja par pakāpenisku ar pandēmiju saistīto nodrošinājuma atvieglošanas pasākumu pārtraukšanu. Šie pasākumi bija svarīgs ECB monetārās politikas reakcijas uz pandēmiju elements, kas atviegloja darījuma partneru piekļuvi Eurosistēmas kredītoperācijām, palielinot atbilstīgā nodrošinājuma apjomu. Pasākumu uzmanības centrā bija novērtējuma diskontu pagaidu samazināšana visās aktīvu grupās par fiksētu faktoru 20 % apmērā un dažu nacionālo centrālo banku ieviestā papildu kredītprasību regulējuma īslaicīga paplašināšana.
Pasākumu pakāpeniskā pārtraukšana tika uzsākta 2022. gada jūlijā. Otrajā posmā, kas sākās 2023. gada 29. jūnijā, tika pilnībā pārtraukts novērtējuma diskontu pagaidu samazinājums tirgojamiem un netirgojamiem aktīviem, ieviešot jaunu diskontu sarakstu un tādējādi iezīmējot atgriešanos pie ECB pieļaujamā kredītoperāciju riska līmeņa, kāds bija pirms pandēmijas.[27]
Attiecīgais Grieķijas Republikas kredītreitings 2023. gada septembrī tika paaugstināts Eurosistēmas saskaņotajā reitingu skalā no 4. kredītkvalitātes pakāpes uz 3. kredītkvalitātes pakāpi (no BB+ uz BBB–), izvietojot visus Grieķijas Republikas centrālās valdības emitētos parāda instrumentus investīciju kategorijas līmenī.[30] Tāpēc Grieķijas Republikas centrālās valdības emitētajiem parāda instrumentiem, uz kuriem iepriekš attiecās Pamatnostādnē par pagaidu nodrošinājuma pasākumiem paredzētais atbrīvojums, ar 2023. gada septembri tiek piemēroti atbilstības kritēriji saskaņā ar vispārējo nodrošinājuma regulējumu.
Atbilstīgo tirgojamo aktīvu nominālais apjoms 2023. gadā palielinājās par 1.2 trilj. euro, gada beigās sasniedzot 18.3 trilj. euro (2.3. att.). Centrālās valdības vērtspapīri joprojām veidoja lielāko aktīvu grupu (9.9 trilj. euro). Citas aktīvu grupas ietvēra uzņēmumu obligācijas (1.9 trilj. euro), nodrošinātas banku obligācijas (1.8 trilj. euro) un nenodrošinātas banku obligācijas (2 trilj. euro). Reģionālo valdību emitēti vērtspapīri (603 mljrd. euro), ar aktīviem nodrošināti vērtspapīri (600 mljrd. euro) un citi tirgojamie aktīvi (1.4 trilj. euro) veidoja samērā nelielu daļu no kopējiem atbilstīgajiem aktīviem.
Avots: ECB.Piezīmes. Aktīvu vērtības ir nominālās summas. Attēlā atspoguļoti katra perioda mēneša beigu datu vidējie rādītāji.
Avots: ECB.Attiecībā uz nodrošinājumu parādīti katra perioda mēneša beigu datu vidējie rādītāji, un vērtības norādītas pēc novērtējuma un diskonta likmju piemērošanas. Attiecībā uz aizdevumu atlikumu izmantoti dienas dati.
Eurosistēma pastāvīgi pārvalda ar monetārās politikas operāciju īstenošanu saistītos finanšu riskus. Tās riska pārvaldības funkcija ir vērsta uz to, lai panāktu riska efektivitāti, t. i., sasniegt monetārās politikas mērķus, nodrošinot viszemāko riska līmeni.[31]
Zaudējumi radās tāpēc, ka starp aktīviem un saistībām veidojās procentu likmju jutīguma neatbilstības
Eurosistēmas riska pārvaldības sistēmas svarīgākās pārmaiņas 2023. gadā saistītas ar kredītnovērtējuma avotu turpmāku dažādošanu un to, ka uzņēmumu sektora vērtspapīru iegādes tiek vairāk novirzītas uz emitentiem ar labāku sniegumu klimata jomā.
2023. gadā tika apstiprināti papildu kredītnovērtējuma avoti Eurosistēmas kredītnovērtējuma sistēmas (ECAF) ietvaros. ECAF ir riska pārvaldības sistēma, ko Eurosistēma izmanto, lai mazinātu monetārajās politikas operācijās izmantoto aktīvu kredītrisku. Tā nosaka procedūras, noteikumus un paņēmienus, kas nodrošina Eurosistēmas prasības par visu atbilstošo aktīvu atbilstību augstiem kredītstandartiem izpildi. Tas ietver dažādu kredītnovērtējuma avotu veidu novērtēšanu, apstiprināšanu un monitorēšanu.
Bank of Greece iekšējā kredītnovērtējuma sistēma atzīta par kredītnovērtējuma avotu
Padome 2023. gada aprīlī nolēma apstiprināt Bank of Greece iekšējo kredītnovērtējuma sistēmu, kas sniedz novērtējumus par juridiskajām personām Grieķijas nefinanšu sektorā, par kredītnovērtējuma avotu. Turpmāk šos novērtējumus varēs izmantot, lai noteiktu Grieķijas nefinanšu sabiedrībām izvirzīto kredītprasību atbilstību nodrošinājuma kritērijiem Eurosistēmas kredītoperācijās un tām piemērojamos novērtējuma diskontus. Bank of Greece iekšējā novērtējuma sistēma ir viena no deviņām nacionālo centrālo banku kredītnovērtējuma sistēmām, kuras apstiprinājusi Padome.
Scope Ratings GmbH atzīta par jaunu ārējo kredītreitingu aģentūru
Pēc uzņēmuma pieteikuma rūpīgas izvērtēšanas, kas veikta, pamatojoties uz Eurosistēmas noteiktajiem ārējas kredītu novērtēšanas institūcijas (ĀKNI) apstiprināšanas kritērijiem, Padome novembrī nolēma apstiprināt Scope Ratings GmbH par ĀKNI. Novērtējums ietver kvantitatīvus un kvalitatīvus kritērijus, kā arī visus attiecīgos Eiropas Vērtspapīru un tirgu iestādes uzraudzības novērtējumus. Pēc Scope Ratings GmbH integrēšanas Eurosistēmas IT infrastruktūrā tās sniegtie reitingi tiks izmantoti kopā ar jau agrāk apstiprināto ĀKNI (DBRS Morningstar, Fitch Ratings, Moody's un S&P Global Ratings) reitingiem, lai noteiktu nodrošinājuma aktīvu atbilstību monetārās politikas operāciju kritērijiem un piemērojamos novērtējuma diskontus.
AIP un PĀAIP ietvaros veikto aktīvu iegāžu risku pārvaldība
Aktīvu iegāžu finanšu riski joprojām tika pārvaldīti, pamatojoties uz katrai aktīvu kategorijai specifisku riska kontroles regulējumu
3. ielikums.Likviditātes pārpalikuma dinamika un tās ietekme uz nenodrošināto naudas tirgus darījumu euro procentu likmi
Šajā ielikumā pētīta Eurosistēmas bilances sarukuma ietekme uz euro naudas tirgu. Likviditātes pārpalikuma samazināšanās, ko noteica bilances sarukums, nav mainījusi galveno ECB procentu likmju pārmaiņu ietekmi uz nenodrošināto naudas tirgus darījumu procentu likmēm. Tomēr 2023. gadā euro īstermiņa procentu likmes (€STR) un ECB noguldījumu iespējas procentu likmes starpības reakcijā veidojās asimetrija. ECB noguldījumu iespējas procentu likmes reakcija uz atkārtotu likviditātes pārpalikuma absorbēšanu bija mazāka salīdzinājumā ar reakciju uz iepriekš iepludināto likviditāti. Sākotnējā analīze liecina, ka šī parādība, visticamāk, būs īslaicīga.
Likviditātes apjoma kritums nav mazinājis €STR un noguldījumu iespējas procentu likmes starpību
Vēsturiskie dati liecina, ka būtiskas likviditātes pārpalikuma samazināšanās rezultātā €STR un noguldījumu iespējas procentu likmes starpībai vajadzētu samazināties. Tomēr nesenais likviditātes pārpalikuma kritums šo starpību nav samazinājis (A att. b) panelis) – līdz 2022. gada 2. pusgadam tā palielinājās, un kopš 2022. gada novembra tā ir stabilizējusies aptuveni –10 bāzes punktu līmenī. Šī novirze no vēsturiskajām tendencēm rada jautājumu, vai tā ir īslaicīga parādība vai strukturāla pārmaiņa.
Avoti: ECB (tirgus operāciju datubāze), Bloomberg un Eurosistēmas aprēķini.Piezīme. a) panelis: noguldījumu iespējas negatīvās procentu likmes periods beidzās 2022. gada 26. jūlijā, un 27. jūlijā procentu likme tika paaugstināta no –0.50 % līdz 0.00 %. b) panelis: noguldījumu iespējas negatīvās procentu likmes periods (atspoguļots šajā attēlā) aptver laikposmu no 2019. gada 1. oktobra līdz 2022. gada 26. jūlijam. Noguldījumu iespējas nulles procentu likmes periods aptver laikposmu no 2022. gada 27. jūlija līdz 13. septembrim. Noguldījumu iespējas pozitīvās procentu likmes periods sākās 2022. gada 14. septembrī, kad procentu likme tika paaugstināta no 0.00 % līdz 0.75 %.
Pēc divu līmeņu banku virsrezervju atlīdzības sistēmas veiksmīgas pārtraukšanas 2022. gada jūlijā tirdzniecībai pieejamais likviditātes pārpalikums palielinājās vēl par 1 trilj. euro (B att. a) panelis). Negatīvu procentu likmju periodā un pēc divu līmeņu sistēmas ieviešanas 2019. gada oktobrī tirdzniecībai faktiski pieejamais likviditātes pārpalikums bija zemāks nekā likviditātes pārpalikuma kopējais rādītājs, jo Eurosistēmas turējumā esošā likviditātes pārpalikuma daļu labvēlīgi ietekmēja izdevīga atlīdzība, t. i., tai netika piemērotas negatīvas procentu likmes. 2022. gada jūlijā, beidzoties negatīvo monetārās politikas procentu likmju periodam, šī priekšrocība izzuda. Papildu tirgojamo līdzekļu atbrīvošana veicināja arī banku tirdzniecību ar nenodrošinātiem noguldījumiem uz nakti.
Saskaņā ar naudas tirgus statistikas pārskatu datu kopu nenodrošināto aizņēmumu apjoms palielinājās vidēji no 120 mljrd. euro dienā negatīvās noguldījumu iespējas procentu likmes periodā 2021. un 2022. gadā līdz 210 mljrd. euro 2023. gada beigās, pieaugumam aptverot visus darījuma partneru sektorus (B att. b) panelis). Tāpēc atgriešanās pie pozitīvām procentu likmēm un divu līmeņu sistēmas pārtraukšana izraisīja būtisku piedāvājuma kāpumu nenodrošināto darījumu segmentā.
Avoti: ECB (tirgus operāciju datubāze, naudas tirgus statistikas pārskati), Bloomberg un Eurosistēmas aprēķini.Piezīme. B attēla a) panelis: noguldījumu iespējas negatīvās procentu likmes periods beidzās 2022. gada 26. jūlijā, un 27. jūlijā procentu likme tika paaugstināta no –0.50 % līdz 0.00 %. "Rezerves, kurām piemērots atbrīvojums" attiecas uz to likviditātes pārpalikuma daļu, kurai saskaņā ar divu līmeņu sistēmu netiek piemērota negatīva atlīdzība. B attēla b) panelis: noguldījumu iespējas pozitīvās procentu likmes periods sākās 2022. gada 14. septembrī, kad procentu likme tika paaugstināta no 0.00 % līdz 0.75 %. Attēlā atspoguļotais apgrozījums ietver visus €STR noguldījumus uz nakti, nefinanšu sabiedrību noguldījumus, pieprasījuma noguldījumu kontus un dažus citus atlikušos aizņēmumus ar termiņu līdz 1 gadam. NTF: naudas tirgus fondi; NFS: nefinanšu sabiedrības. "Cits" ietver ieguldījumu fondus (izņemot naudas tirgus fondus), pensiju fondus un apdrošināšanas fondus, kā arī atlikušos sektorus.
Visbeidzot, €STR un noguldījumu iespējas procentu likmes starpības nesamazināšanās varētu būt īslaicīga parādība, jo piedāvājuma pārpalikuma apstākļos bankas saglabā spēju tirgū vienoties par īstermiņa noguldījumu cenu tā, lai kompensētu ietekmi uz regulatīvajiem rādītājiem. Likviditātes pārpalikumam turpinot samazināties, ietekmes līdzsvars starp skaidrās naudas pieprasījumu un piedāvājumu varētu mainīties, un tādējādi līdzsvars starp €STR un noguldījumu iespējas procentu likmi varētu atjaunoties.
3. Eiropas finanšu nozare: noturīga, bet darbojas trauslā finanšu stabilitātes vidē
Eurozonas bankas 2023. gadā bija noturīgas, īpaši apstākļos, kad ASV un Šveices bankas skāra maksātnespēja. Tās labvēlīgi ietekmēja vairākās jomās panāktais progress līdztekus nepārtraukti veiktai uzraudzībai. Tomēr finanšu stabilitātes vide joprojām bija trausla, jo stingrāki finanšu nosacījumi nelabvēlīgi ietekmēja reālo tautsaimniecību un finanšu nozari. Valstu iestādes turpināja ieviest vai pastiprināt makrouzraudzības rezerves, lai stiprinātu banku sektora noturību. Turklāt vēl vairāk tika uzlabots banku, finanšu infrastruktūras un inovāciju tiesiskais regulējums, lai palielinātu finanšu sistēmas ilgtermiņa noturību.
Finanšu stabilitātes vide eurozonā joprojām bija trausla
Stingrāki finanšu nosacījumi un augstākas parāda apkalpošanas izmaksas mājsaimniecībām, uzņēmumiem un valdībām
Eurozonas valstu valdības, kuras iepriekšējos gados bija noteikušas zemas procentu likmes un izmantojušas ECB Transmisijas aizsardzības instrumentu, 2023. gadā saskārās ar būtisku finansējuma izmaksu pieaugumu, dispersijai starp valstīm gada laikā saglabājoties nelielai. Tomēr, tā kā valdībām nākas pārfinansēt parādu, kam pienācis dzēšanas termiņš, ar augstākām procentu likmēm, to finansēšanas izmaksas joprojām ir jutīgas pret fiskālo pamatrādītāju attīstību, īpaši fiskālās novirzes risku, kas varētu atkal radīt bažas par valsts parāda atmaksājamību. Vienlaikus jebkādu nevēlamu, haotisku valsts parāda tirgus dinamiku var novērst elastība, kas paredzēta atkārtotu ieguldījumu veikšanai ECB pandēmijas ārkārtas aktīvu iegādes programmā, un ECB Transmisijas aizsardzības instruments, ja izpildīti nepieciešamie nosacījumi.
Līdzīgi arī pirms pandēmijas un tās laikā zemās procentu likmes labvēlīgi ietekmēja uzņēmumu sektoru, un tā peļņa 2023. gadā bija samērā liela. Atveseļošanās ietekmei izzūdot, kreditēšanas nosacījumiem kļūstot stingrākiem un parāda apkalpošanas izmaksām pieaugot, uzņēmumu ievainojamība palielinājās. Lai gan kopumā uzņēmumu bankrotu skaits gada laikā joprojām bija neliels, tas atkal sāka pieaugt. Nekustamā īpašuma uzņēmumi eurozonas komercīpašumu tirgus pastāvīgās lejupslīdes dēļ bija īpaši ievainojami.
Mājsaimniecību sektorā 2023. gadā bija vērojama parādu apkalpošanas spējas pasliktināšanās, ko noteica procentu likmju kāpums un mājokļu tirgos notiekošās korekcijas. Krasais aizņemšanās izmaksu kāpums kopš monetārās politikas stingrības cikla sākuma nepārprotami negatīvi ietekmēja hipotekāro kredītu pieprasījumu. Neraugoties uz to, spēcīgs darba tirgus un mājokļu piedāvājuma ierobežojumi veicināja normālu mājokļu nekustamā īpašuma tirgu aktivitātes atslābumu. Tomēr joprojām augstie novērtējumi liecina, ka neaizsargātība varētu īstenoties, ja cenu korekcijas kļūtu haotiska.
Eurozonas bankas, fondi un apdrošinātāji 2023. gadā joprojām saskārās ar klimata pārmaiņu radītām problēmām. Arī kiberrisku vajadzēja cieši monitorēt. Klimata pārmaiņu radītās arvien biežāk sastopamās lielās dabas katastrofas un ar tām saistīto zaudējumu palielināšanās noteica arī apdrošināšanas cenu kāpumu apstākļos, kad apdrošināšanas pret klimatiskiem apdraudējumiem pieejamība bija ierobežota.[33] Tas uzsvēra risku, ka klimata satricinājumu biežuma pieaugums varētu pastiprināt pelnītspējas problēmas, ar kurām saskaras nedzīvības apdrošinātāji, un palielināt esošo aizsardzības trūkumu (ekonomisko zaudējumu daļa, ko nesedz apdrošināšana), kas varētu nelabvēlīgi ietekmēt makroekonomisko situāciju un finanšu stabilitāti.
ECB uzdevums ir novērtēt valsts iestāžu ieteiktos makrouzraudzības kapitāla pasākumus bankām valstīs, kuras piedalās Vienotajā uzraudzības mehānismā. Svarīgi, ka ECB ir arī pilnvarota nepieciešamības gadījumā piemērot stingrākus kapitāla pasākumus. ECB veiktās rūpīgās valstu makrouzraudzības politikas nostāju monitorēšanas laikā 2023. gadā netika konstatēts, ka tas būtu nepieciešams, jo vairākas valstis jau bija ieviesušas jaunus makrouzraudzības pasākumus vai pastiprinājušas esošos, lai stiprinātu savu banku sistēmu noturību pret jau radušos ievainojamību un lejupvērstiem riskiem.
Finanšu sistēmas noturības saglabāšana un mērķtiecīgu makrouzraudzības politikas pasākumu veicināšana
Būtu jāuztur makrouzraudzības rezerves, lai saglabātu banku noturību, ja apstākļi banku sektorā pasliktinātos
2023. gadā bažas vairs neradīja finanšu stabilitāte, bet gan augstāku procentu likmju un lejupvērstu izaugsmes risku ietekme. No makrouzraudzības viedokļa stingrāki finanšu nosacījumi izraisīja nepārtrauktu finanšu cikla lejupslīdi, bet sistēmiskie riski neīstenojās. Tomēr banku kapitāla pozīcijas joprojām bija spēcīgas, lai gan kapitāla rezerves dažādās bankās un valstīs bija atšķirīgas, un kredītu piedāvājuma ierobežojumi nebija saistīti ar banku kapitāla prasībām. Turpmāk augstākas parāda apkalpošanas izmaksas un makroekonomiskās vides pasliktināšanās varētu mazināt nefinanšu sektoru parāda apkalpošanas spējas un pakāpeniski pasliktināt banku aktīvu kvalitāti. Tas kopā ar kreditēšanas apjoma samazināšanos un finansējuma izmaksu kāpumu varētu negatīvi ietekmēt banku pelnītspēju un noturību.
Pandēmijas laikā gūtā pieredze liecina, ka būtu jāpalielina atbrīvojamu makrouzraudzības rezervju nozīme
ESRK turpināja analizēt potenciālos sistēmiskā riska avotus un publicēja ieteikumu par komerciālo nekustamo īpašumu
ECB 2023. gadā sniedza analītisko, statistikas, loģistikas un administratīvo atbalstu Eiropas Sistēmisko risku kolēģijas (ESRK) Sekretariātam. Jāatzīmē, ka ECB bija ESRK Instrumentu darba grupas (IDG), Analīzes darba grupas (ADG) un Stresa testu darba grupas, kā arī ECB/ESRK projekta grupas klimata risku monitoringa jautājumos līdzpriekšsēdētāja. Tā bija arī ADG/Makrouzraudzības analīzes grupas (MAG) un IDG/Makrouzraudzības politikas grupas (MPG) ietvaros izveidotās darba grupas par augstākas inflācijas un procentu likmju kāpuma ietekmi uz finanšu stabilitāti, kā arī ADG/MAG darba grupas sistēmiskās likviditātes jautājumos līdzpriekšsēdētāja.
ECB sniedza arī atbalstu ESRK darbā šādās jomās: 1) makrouzraudzības instrumenti kibernoturības jomā;[39] 2) sistēmiska ietekme un politikas iespējas attiecībā uz kriptoaktīviem un decentralizētām finansēm;[40] 3) ar NBFI saistītās ievainojamības monitorings;[41] 4) politikas iespējas novērst uzņēmumu parāda un nekustamā īpašuma ieguldījumu fondu riskus;[42] 5) neaizsargātība komerciālā nekustamā īpašuma sektorā, par kuru ESRK publicēja ieteikumu;[43] 6) makrouzraudzības regulējums klimata riska pārvaldībai.[44] Sīkāka informācija pieejama ESRK tīmekļvietnē un tās gada pārskatos.
3.3. Mikrouzraudzības darbības atsevišķu banku stabilitātes nodrošināšanai
Ņemot vērā pēdējos gados panākto progresu un nepārtrauktu uzraudzības iesaisti, bankas joprojām bija noturīgas
Neraugoties uz SREP rezultātiem un Eiropas banku rekordaugsto pelnītspēju 2023. gadā, ECB neredz iespēju ļauties pašapmierinātībai. Pakāpeniski augošā monetārās politikas procentu likmju ietekme uz banku noguldījumu procentu likmēm un lielāks banku finansējuma izmaksu kāpums, kā arī aktīvu kvalitātes pasliktināšanās nekustamā īpašuma nozarē un citās nozarēs, kas ir jutīgas pret procentu likmēm, varētu apdraudēt augstās peļņas ilgtspēju. ECB uzraudzības darbā galvenā uzmanība joprojām pievērsta pastāvīgiem trūkumiem risku vadības, pārvaldības un iekšējās kontroles jomā, kā arī jauniem riskiem.
2023. gada laikā ECB banku uzraudzība vairāk balstījās uz riskiem, un tā kļuva efektīvāka. Pamatojoties uz iekšējo darbu un ekspertu grupas ieteikumiem, ECB ieviesa jaunu pieļaujamā riska līmeņa regulējumu, kas ļauj uzraugiem pielāgot savas darbības un noteikt to prioritāti atbilstoši uzraudzībā esošās bankas konkrētajai situācijai, nevis piemērot nediferencētu pieeju. Tāpat ECB ieviesa jaunu daudzgadu SREP novērtēšanas sistēmu, kas uzraudzības iestādēm ļauj precīzāk noteikt savu analīžu intensitāti un biežumu. Tā arī sāka izstrādāt savlaicīgākus un iedarbīgākus eskalācijas procesus, pamatojoties uz visiem tās rīcībā esošajiem uzraudzības instrumentiem, t. sk. periodiskiem soda maksājumiem, piemēram, klimatisko un vides risku jomā.[45]
ECB 2023. gada decembrī publicēja uzraudzības prioritātes 2024.–2026. gadam, kas vērstas uz: 1) noturības stiprināšanu pret tūlītējiem makrofinansiālajiem un ģeopolitiskajiem šokiem, 2) ar klimatu saistītu un vides risku pārvaldības un vadības trūkumu efektīvas novēršanas paātrināšanu un 3) digitālās pārveides progresa veicināšanu un stabilu darbības noturības sistēmu veidošanu.
Turpinot centienus uzlabot pārredzamību, ECB 2023. gadā publicēja 1) četru soļu pieeju 2. pīlāra prasības noteikšanai katram riskam, 2) kredītriska SREP metodoloģiju un tirgus riska SREP metodoloģiju piemērošanai 2024. gada ciklā un 3) būtiskas līdzdalības procedūru norādījumus, un 2024. gada janvārī tā publiskoja atjauninātu pēdējoreiz 2018. gadā publicēto Uzraudzības rokasgrāmatas versiju.
ECB 2023. gada aprīlī kopā ar Vienotā noregulējuma valdi atzinīgi novērtēja Eiropas Komisijas ierosināto tiesību aktu pārmaiņu kopumu Eiropas krīzes pārvaldības un noguldījumu apdrošināšanas regulējumā.
2023. gada oktobrī Klaudija Būha (Claudia Buch) tika iecelta par jauno ECB Uzraudzības valdes priekšsēdētāju saskaņā ar izveidoto institucionālo atlases procesu.
Sīkāka informācija pieejama ECB banku uzraudzības tīmekļvietnē un ECB 2023. gada pārskatā par uzraudzības darbību.
2023. gadā tika panākts turpmāks progress finanšu nozares tiesiskā regulējuma uzlabošanā. Galvenie sasniegumi bija: 1) vienošanās par to, kā ES īsteno galīgās Bāzele III reformas, 2) iniciatīvas klimatisko risku novēršanai, 3) priekšlikums stiprināt ES krīzes pārvaldības un noguldījumu apdrošināšanas regulējumu. Nozīmīgs progress tika panākts arī attiecībā uz kriptoaktīvu regulējumu un tirgus infrastruktūras regulējuma uzlabošanu, piemēram, centrālā klīringa jomā.
Banku regulējuma darbs bija vērsts uz Bāzele III īstenošanu, ES ilgtspējīga finansējuma programmu un krīzes vadību
Diskusijas par banku savienības izveides pabeigšanu bija vērstas uz ES krīzes pārvaldības un noguldījumu apdrošināšanas regulējuma uzlabošanu. Eiropas Komisija 2023. gada 18. aprīlī publicēja tiesību akta priekšlikumu, kura mērķis ir stiprināt banku krīzes pārvaldību ES, un īpaši uzlabot iestāžu iespējas risināt jautājumus, kas saistīti ar mazāku un vidēju banku bankrotu. ECB savā atzinumā stingri atbalstīja tiesību aktu paketi[51], uzsverot nepieciešamību pēc labākiem krīžu pārvaldības instrumentiem un finansēšanas iespējām. Papildus ierosinātajam tiesību aktu kopumam ECB aicināja veikt turpmākus pasākumus banku savienības izveides pabeigšanai. Konkrētāk, jāizveido Eiropas noguldījumu apdrošināšanas sistēma un Eiropas likviditātes nodrošināšanas regulējums.
Būtisks progress tika panākts kriptoaktīvu jomas regulēšanā un nelikumīgi iegūtu līdzekļu legalizācijas novēršanas regulējuma uzlabošanā
ECB arī turpināja aktīvi piedalīties Eiropas Komisijas ierosinātā tiesību aktu kopuma par noziedzīgi iegūtu līdzekļu legalizācijas un terorisma finansēšanas novēršanu (NILLTFN) pabeigšanā, t. sk. ES līmeņa noziedzīgi iegūtu līdzekļu legalizācijas novēršanas iestādes izveidē. Kā norādīts ECB atzinumos[53], tā veicināja ciešu sadarbību un informācijas apmaiņu starp NILL/TFN uzraugiem un Eiropas banku uzraudzības iestādēm, kā arī kopumā efektīvu ES režīmu cīņai pret ES finanšu sistēmas ļaunprātīgu izmantošanu noziedzīgi iegūtu līdzekļu legalizācijai un terorisma finansēšanai.
Atbalsts virzībai uz kapitāla tirgu savienību un NBFI tiesiskā regulējuma stiprināšana
Turpmāki centieni pilnveidot kapitāla tirgu savienību un nebanku finanšu sektora regulējumu
Turklāt ECB turpināja uzsvērt, cik svarīgi ir novērst NBFI strukturālo ievainojamību un uzlabot attiecīgo politikas regulējumu no makrouzraudzības viedokļa. Neseno stresa epizožu pārskatīšana NBFI sektorā, politikas ietekme uz šā sektora likviditātes gatavību un aizņemto līdzekļu īpatsvaru tika apspriesta tā "Finanšu Stabilitātes Pārskatā" un "Makrouzraudzības Biļetenā".[56] ECB bija iesaistīta arī FSP novērtējumā par NBFI aizņemto līdzekļu īpatsvara ietekmi uz finanšu stabilitāti un aktīvi piedalījās notiekošajā politikas darbā, lai uzlabotu NBFI noturību.[57] Attiecībā uz beztermiņa fondiem ECB piedalījās FSP politikas ieteikumu pārskatīšanā, lai novērstu strukturālo likviditātes neatbilstību šādos fondos.[58]
Eurosistēmai ir būtiska nozīme tirgus infrastruktūru un maksājumu attīstībā, darbībā un pārraudzībā. Eurosistēma 2023. gadā veiksmīgi atjaunoja savu liela apjoma maksājumu sistēmu un turpināja attīstīt TARGET pakalpojumus. Lai vēl vairāk uzlabotu Eiropas maksājumu un vērtspapīru tirgu integrāciju un jauninājumus, Eurosistēma aktualizēja neliela apjoma maksājumu stratēģiju un sāka analizēt jauno tehnoloģiju potenciālo ietekmi uz liela apjoma finanšu darījumu veikšanu. Potenciālā digitālā euro izpētē Eurosistēma no izpētes posma pārgāja uz sagatavošanās posmu.
Aptuveni 1000 banku izmanto T2, lai uzsāktu darījumus euro savā vai savu klientu vārdā. Ar T2 starpniecību var sasniegt vairāk nekā 40 000 banku visā pasaulē, t. sk. filiāles un meitasuzņēmumus. 2023. gadā, izmantojot T2 un tās priekšteci TARGET2, vidēji dienā tika apstrādāti 409 444 maksājumi ar vidējo dienas apjomu 2.2 trilj. euro. Salīdzinājumā ar maksājumiem, kas 2022. gadā veikti, izmantojot TARGET2, maksājumu dienas apjoms pieauga par 2.9 %.
Ar 2023. gada 1. janvāri, kad Horvātija pievienojās eurozonai, Horvātijas finanšu kopiena migrēja no savas valsts RTGS sistēmas uz TARGET2/T2. Horvātijas tirgus piesaiste TARGET pakalpojumiem turpinājās jūnijā, tam migrējot uz TARGET zibmaksājumu norēķinu (TIPS) pakalpojumiem, un septembrī, kad Horvātijas centrālais vērtspapīru depozitārijs (CVD) pievienojās TARGET2 vērtspapīriem (T2V).
TIPS joprojām bija liela nozīme euro veikto zibmaksājumu euro, 2023. gadā tiem pievienojoties lielākam skaitam banku un valstu kopienu. Salīdzinājumā ar 2022. gadu TIPS dalībnieku skaita pieauguma rezultātā darījumu apjoms palielinājās par vairāk nekā 127 %, 2023. gada decembrī sasniedzot augstāko līmeni (28 milj. zibmaksājumu; 18.7 milj. 2022. gada decembrī). Tika veiksmīgi pabeigta pārbaude, lai noskaidrotu Sveriges Riksbank un Zviedrijas kronas pievienošanu TIPS zibmaksājumu veikšanai 2024. gadā. Sadarbība starp Eurosistēmu un Danmarks Nationalbank saistībā ar Dānijas kronas pievienošanu TIPS (un T2) 2025. gadā norisēja raiti.
Eurosistēma 2023. gada jūlijā publicēja jaunu TIPS cenu struktūru, kas stājās spēkā 2024. gada 1. janvārī. Tā nodrošina, ka pakalpojums darbojas saskaņā ar izmaksu atgūšanas principu, negūstot peļņu. Vienlaikus TIPS cenu noteikšanas mērķis ir veicināt zibmaksājumu ieviešanu Eiropā, un paredzams, ka šis process paātrināsies, ņemot vērā Eiropas Komisijas ierosināto tiesību akta priekšlikumu par zibmaksājumu euro pieejamību visiem iedzīvotājiem un uzņēmumiem, kuriem ir bankas konts ES un Eiropas Ekonomikas zonas valstīs.
Papildus trim norēķinu pakalpojumiem (T2, T2V un TIPS) Eurosistēma izstrādā jaunu TARGET pakalpojumu – ECMS –, kas būs vienota sistēma visās eurozonas jurisdikcijās to aktīvu pārvaldībai, kurus izmanto kā nodrošinājumu Eurosistēmas kredītoperācijās. ECMS ieviešana ir pārcelta no 2024. gada aprīļa uz 2024. gada novembri, lai lietotājiem dotu vairāk laika ECMS funkciju testēšanas pabeigšanai stabilā vidē.
ECB uzsāka digitālā euro projekta sagatavošanās posmu
Digitālā euro projekta divu gadu izpētes posms noslēdzās 2023. gada oktobrī. Izpētes posmā paveiktā darba apzināšana bija pamats ECB Padomes lēmumam sākt sagatavošanās posmu. Šā jaunā posma uzsākšana nenozīmē, ka tiks pieņemts lēmums par to, vai digitālais euro tiks emitēts. Šādu lēmumu Padome var apsvērt tikai pēc digitālā euro tiesiskā regulējuma pieņemšanas ES līmenī.
2023. gada 1. novembrī sāktā sagatavošanās posma pirmā fāze ilgs divus gadus un veidos pamatu iespējamai digitālā euro emisijai. Šajā laikposmā galvenā uzmanība tiks pievērsta digitālā euro rokasgrāmatas pabeigšanai un tādu pakalpojumu sniedzēju atlasei, kuri potenciāli varētu izveidot digitālā euro platformu un infrastruktūru. Eurosistēma turpinās veikt arī testēšanu un eksperimentus, kā arī apspriesties ar visām iesaistītajām pusēm, t. sk. sabiedrību, lai nodrošinātu digitālā euro atbilstību augstākajiem kvalitātes, drošības, privātuma un lietojamības standartiem.
Padome lems par iespējamiem turpmākajiem pasākumiem, balstoties uz sagatavošanās posma pirmās fāzes rezultātiem un likumdošanas procesa norisēm.
Eurosistēma 2023. gada novembrī publicēja atjaunināto neliela apjoma maksājumu stratēģiju, ņemot vērā četros gados kopš stratēģijas uzsākšanas notikušās būtiskās pārmaiņas maksājumu vidē. Konkrētāk, lielie tehnoloģiju uzņēmumi ir palielinājuši darbību maksājumu jomā, kas, iespējams, negatīvi ietekmē Eiropas stratēģisko autonomiju maksājumu jomā. Turklāt Krievijas karš pret Ukrainu uzsvēra (kiber)risku nozīmīgumu Eiropas kritiskajai infrastruktūrai, t. sk. maksājumu pakalpojumiem. Turklāt tika panākts nozīmīgs progress digitālā euro projekta īstenošanā.
Panākts progress finanšu integrācijai pēctirdzniecības pakalpojumu jomā
Lai noteiktu atlikušos šķēršļus vērtspapīru pēctirdzniecības tirgus integrācijai ES, AMI-SeCo 2023. gada novembrī veica savu dalībnieku un valstu ieinteresēto personu grupu locekļu aptauju. AMI-SeCo sniedza atbalstu arī Eiropas Komisijai un Eiropadomei saistībā ar Komisijas priekšlikuma par efektīvākām pārrobežu ieturējuma nodokļa procedūrām pēctirdzniecības aspektiem un paziņoja Eiropas Vērtspapīru un tirgu iestādei (EVTI) savu viedokli par standarta T + 2 vērtspapīru norēķinu cikla iespējamu saīsināšanu.
Visbeidzot, Eurosistēma sākusi analizēt jauno tehnoloģiju, t. sk. sadalītās virsgrāmatas tehnoloģijas (SVT), potenciālo ietekmi uz liela apjoma finanšu darījumu veikšanu (sk. 4. ielikumu).
Finanšu tirgus infrastruktūru (FTI) un maksājumu droša un efektīva darbība eurozonā ir nemainīga Eurosistēmas pārraudzības spējas prioritāte. Turklāt Eurosistēma kā euro emisijas centrālā banka ir iesaistīta sadarbības pasākumos ar ārpus eurozonas esošajām FTI, kurām ir būtisks euro denominēto darījumu apjoms.
Eurosistēmas TARGET pakalpojumu pārraudzības jomā (sk. 4.1. iedaļu) galvenās prioritātes ietvēra T2-T2V konsolidācijas projekta monitoringu pirms tā uzsākšanas 2023. gada martā un jaunu tirgu piesaistes. Turklāt 2023. gada oktobrī tika uzsākti visaptveroši T2/TIPS novērtējumi saskaņā ar Regulu par sistēmiski nozīmīgu maksājumu sistēmu (SNMS) un T2V pārraudzību atbilstoši CPMI-IOSCO principiem.
Eurosistēma pārrauga arī citas SNMS, t. sk. EURO1, STEP2-T un MasterCard klīringa pārvaldības sistēmu (MCMS). 2023. gadā tā pievērsās pirmā visaptverošā MCMS novērtējuma pabeigšanai, ņemot vērā SNMS regulā noteiktās prasības, jaunu EURO1 un STEP2-T novērtējumu uzsākšanai, ņemot vērā SNMS regulā noteiktās prasības, MCMS novērtējumu saskaņā ar finanšu tirgus infrastruktūru gaidām attiecībā uz kibernoturības pārraudzību (CROE) un EURO1 migrācijas uz ISO 20022 standartu monitoringam.
Attiecībā uz maksāšanas līdzekļiem, maksājumu shēmām un maksājumu kārtību, Eurosistēma 2023. gadā sasniedza būtisku atskaites punktu, nosakot maksājumu kārtību, kas tiks pārraudzīta vai monitorēta Eurosistēmas regulējuma ietvaros elektronisko maksāšanas līdzekļu, maksājumu shēmu un maksājumu kārtības pārraudzībai (MLSP regulējums). Papildus jaunuzraudzīto iestāžu iekļaušanai MLSP regulējumā Eurosistēma veica Eiropas mēroga shēmu pirmās grupas visaptverošu novērtējumu un turpināja krāpšanas ar maksājumu kartēm monitoringu.
Eurosistēma kā euro emisijas centrālā banka joprojām bija iesaistīta sadarbībā balstītajā to FTI pārraudzībā un to FTI krīžu pārvarēšanas pasākumos, kurām bija būtisks euro denominēto darījumu apjoms. Attiecībā uz centrālajiem darījuma partneriem (CDP) Eurosistēma sniedza ieguldījumu riska pārvaldības pārmaiņu, pakalpojumu paplašināšanas priekšlikumu, atveseļošanas plānu un noregulējuma plānu novērtēšanā. Attiecībā uz vērtspapīru norēķiniem Eurosistēma turpināja sniegt ieguldījumu CVD regulārajā novērtējumā saskaņā ar Centrālo vērtspapīru depozitāriju regulu un gatavoties atļauju piešķiršanai struktūrām, kuras uztur SVT tirgus infrastruktūras saskaņā ar Regulu (ES) 2022/858 (SVT izmēģinājuma režīma regula).
Noturības pret kiberuzbrukumiem jomā tika pabeigta Eurosistēmas FTI noturības stratēģijas pārskatīšana. Sīkāka informācija par uzlabojumiem un korekcijām tiks paziņota 2024. gada sākumā. Turklāt ECBS veica periodisko kibernoturības apsekojumu 80 FTI ES un ierosināja papildu pasākumus, iesaistot attiecīgos pārraugus un uzraudzītās iestādes.
ECB atbalstīja dažādus ar pārraudzību saistītus globālos darba virzienus (piemēram, saistībā ar CDP vērtspapīru nodrošinājuma veidošanas praksi, FTI aizsardzību pret finanšu riskiem, kas nav saistīti ar dalībnieku saistību neizpildi, un stabilo kriptomonētu mehānismiem), kā arī EVTI koordinēto ES mēroga CDP uzraudzības stresa testu. ECB publicēja arī pārskatu par ES CDP sākotnējā nodrošinājuma modeļiem, pastāvīgi monitorēja paaugstināta tirgus svārstīguma ietekmi uz CDP un to dalībniekiem un kopā ar Deutsche Bundesbank un Čikāgas Federālo rezervju banku organizēja 2023. gada kopīgo konferenci par CDP riska pārvaldību, lai veicinātu diskusijas starp nozari, regulatīvajām iestādēm un akadēmiskajām aprindām.
Eurosistēma regulāri piedalās jaunu ES regulu par FTI un maksājumiem izstrādē. Konkrētāk, 2023. gadā tā sniedza ieguldījumu ECB Atzinuma par Eiropas tirgus infrastruktūras regulas pārskatīšanu sagatavošanā. ECB aktīvi piedalījās arī Digitālās darbības noturības akta sekundāro tiesību aktu izstrādē, īpaši draudu vadītas ielaušanās testēšanas jomā, kas tiek izstrādāti saskaņā ar Eiropas sarkanās komandas apdraudējuma datu vākšanas nolūkos veiktu pārbaužu sistēmu (TIBER-EU).
Eurosistēma analizē jauno tehnoloģiju, t. sk. sadalītās virsgrāmatas tehnoloģijas (SVT), potenciālo ietekmi uz liela apjoma finanšu darījumu veikšanu. Šis darbs ir daļa no Eurosistēmas centieniem nodrošināt, lai centrālās bankas ietu kopsolī ar digitālajām inovācijām un tās ieviestu maksājumu un vērtspapīru norēķinu jomā.
Finanšu nozare arvien vairāk interesējas par iespējamu SVT izmantošanu, t. sk. darījumos, par kuriem norēķini pašlaik tiek veikti, izmantojot centrālās bankas naudas līdzekļus. Ja nozare ieviesīs SVT vērā ņemamā līmenī, centrālajām bankām, iespējams, būs jāveic pasākumi, lai nodrošinātu maksājumu sistēmu raitu darbību un centrālās bankas naudas kā monetārā garanta lomu Eiropas finanšu sistēmas stabilitātes, integrācijas un efektivitātes veicināšanā.
Eurosistēma ir apzinājusi četrus konceptuālus risinājumus, kas varētu nodrošināt centrālās bankas naudas norēķinus par liela apjoma darījumiem, ja, piemēram, norēķins par darījuma vērtspapīru posmu tiek veikts, izmantojot uz SVT balstītu infrastruktūru (1. attēls).
Konceptuāli risinājumi SVT platformās reģistrētu liela apjoma darījumu veikšanai ar centrālo banku naudas līdzekļiem
Avots: Sk. ECB 2023. gada "Tautsaimniecības Biļetena" Nr. 8 rakstu Neuhaus, H. un Plooij, M. "Central bank money settlement of wholesale transactions in the face of technological innovation" ("Liela apjoma darījumu veikšana ar centrālās bankas naudas līdzekļiem tehnoloģisko jauninājumu apstākļos") Piezīmes. Zilās līnijas, punkti un ikonas atspoguļo centrālās bankas naudas līdzekļus (CeBM). Violetās līnijas, punkti un ikonas atspoguļo vērtspapīrus.
Eurosistēmas veiktā izpētes darba atbalstam izveidota īpaša tirgus kontaktgrupa SVT jautājumos. Šī grupa sniedz ekspertu ieguldījumu un seko līdzi sasniegumiem SVT un citu jauno tehnoloģiju izmantošanā liela apjoma darījumu finanšu tirgos.
5. Tirgus operācijas un citām iestādēm sniegtie finanšu pakalpojumi
Eurosistēma 2023. gada augustā apstiprināja jaunu regulējumu euro likviditātes līniju nodrošināšanai ārpus eurozonas esošo valstu centrālajām bankām un saglabāja vairākas likviditātes līnijas ar ārpus eurozonas esošo valstu centrālajām bankām, tādējādi nodrošinot uz tirgus instrumentiem balstīta finansējuma aizsargmehānismu. ECB turpināja regulāri piedāvāt operācijas ASV dolāros eurozonas darījuma partneriem. ECB neveica intervences valūtas tirgū. ECB joprojām bija atbildīga par dažādu finanšu operāciju administrēšanu ES vārdā un koordinatora pienākumu pildīšanu saistībā ar Eurosistēmas rezervju pārvaldīšanas pakalpojumu sistēmu.
Eurosistēmas mijmaiņas darījumu un repo darījumu līnijas ir monetārās politikas instrumenti. Tie palīdz novērst to, ka spriedze starptautiskajos finansējuma tirgos kavē eurozonas monetārās politikas transmisijas efektivitāti. 5.1. tabulā parādītas likviditātes līnijas, kas darbojas kopš 2023. gada 31. decembra.
ECB 2023. gadā sadarbībā ar Federālo rezervju sistēmu, Kanādas Banku, Anglijas Banku, Japānas Banku un Šveices Nacionālo banku (mijmaiņas darījumu līnijas tīkls) joprojām katru nedēļu nodrošināja likviditāti ASV dolāros ar septiņu dienu termiņu. No 2023. gada 20. marta līdz 30. aprīlim ASV dolāru nodrošināšanas operācijas tika veiktas nevis reizi nedēļā, bet katru dienu, koordinējot tās ar mijmaiņas darījumu līnijas tīkla centrālajām bankām. Operāciju biežuma palielināšanas mērķis bija uzlabot efektivitāti, pastiprinot šo operāciju kā aizsargmehānisma lomu laikā, kad finansējuma ASV dolāros nosacījumi bija pakļauti lielākam spiedienam. Eurozonas darījuma partneru aizņēmumi gada laikā joprojām bija ierobežoti.
Avots: ECB.Piezīmes. Eurosistēmas uzturēto centrālo banku likviditātes līniju saraksts (stāvoklis 2023. gada 31. decembrī). Tabulā nav ietvertas repo darījumu līnijas, kas izveidotas ar ārpus eurozonas esošo valstu centrālajām bankām Eurosistēmas repo darījumu iespējas centrālajām bankām (EUREP) ietvaros, kuru darījuma partnerus ECB neatklāja. Saskaņā ar jauno regulējumu ECB kopš 2024. gada 16. janvāra atklājusi informāciju par visām likviditātes līnijām.
ECB 2023. gadā neveica intervences valūtas tirgū. Kopš euro ieviešanas ECB veikusi divas intervences valūtas tirgū – 2000. un 2011. gadā. Datus par valūtas intervencēm reizi ceturksnī publicē ECB tīmekļvietnē un Statistisko datu noliktavā ar viena ceturkšņa nobīdi. Ceturkšņa tabulā publicētā informācija apkopota arī 5.2. tabulā. Ja attiecīgajā ceturksnī valūtas intervences nav veiktas, tas ir skaidri norādīts.
Ziņošanas sistēma aptver valūtas intervences, kuras ECB veic vienpusēji un koordinēti ar citām starptautiskajām iestādēm, kā arī intervences, kuras tiek veiktas valūtas kursa mehānisma (VKM II) ietvaros, sasniedzot svārstību koridora robežu.
2023. gada 31. decembrī kopējā neatmaksātā nominālā summa VTFP mehānisma ietvaros bija 200 milj. euro, EFSM ietvaros – 42.8 mljrd. euro, SURE ietvaros – 98.4 mljrd. euro un aizdevumu iespējas līguma Grieķijai ietvaros – 39.54 mljrd. euro. Visbeidzot, 2023. gadā ECB apstrādāja NGEU aizdevumu izmaksas un ar tiem saistītos procentu maksājumus, kā arī dotācijas dažādām dalībvalstīm un no tām, kā arī MFP+ aizdevumus Ukrainai.
Vairākas Eurosistēmas nacionālās centrālās bankas sniedza pakalpojumus ERPP sistēmas ietvaros
Klientu euro denominēto rezervju aktīvu pārvaldīšanai 2005. gadā izveidotās Eurosistēmas rezervju pārvaldības pakalpojumu (ERPP) sistēmas ietvaros 2023. gadā joprojām tika piedāvāts daudzpusīgs finanšu pakalpojumu klāsts. Daudzas Eurosistēmas nacionālās centrālās bankas, pamatojoties uz saskaņotiem noteikumiem un nosacījumiem un saskaņā ar tirgus standartiem šīs sistēmas ietvaros sniedz finanšu pakalpojumus ārpus eurozonas esošo valstu centrālajām bankām, monetārajām iestādēm un valdības aģentūrām, kā arī starptautiskajām organizācijām. ECB veic vispārējo koordināciju, monitorē pakalpojumu netraucētu darbību, veicina ar sistēmas uzlabošanu saistītās pārmaiņas un sagatavo attiecīgos pārskatus ECB lēmējinstitūcijām.
ERPP sistēmā 2023. gada beigās bija reģistrēti 273 klientu konti (2022. gada beigās – 270 klientu kontu). ERPP sistēmas pārvaldīto turējumu (t. sk. skaidrās naudas aktīvu un vērtspapīru turējumu) kopapjoms 2023. gadā salīdzinājumā ar 2022. gadu samazinājās aptuveni par 20 %.
6. Skaidrā nauda joprojām ir Eiropas iedzīvotāju visbiežāk izmantotais maksāšanas līdzeklis, un tās viltojumu līmenis ir zems
Apgrozībā esošo euro banknošu pieaugumu noteica ECB galveno procentu likmju kāpums, samazinoties skaidrās naudas kā vērtību uzkrāšanas līdzekļa turējumu atlikumam. Absolūts vairākums Eiropas iedzīvotāju uzskata, ka ir svarīgi, lai saglabātos iespēja norēķināties skaidrā naudā. Tādējādi ECB mērķis ir nodrošināt efektīvu piekļuvi skaidrajai naudai un tās kā maksāšanas līdzekļa pieņemšanu eurozonā.
Eurosistēma arī apņēmusies nodrošināt, lai skaidrā nauda turpmāk būtu pēc iespējas ilgtspējīgāka un videi draudzīgāka, kā arī novērtējusi banknošu kā maksāšanas līdzekļa vidisko pēdu. Gatavošanās jauna euro banknošu izlaiduma izstrādei ir iespēja padarīt euro banknotes pieejamākas visiem eiropiešiem. Tāpēc banknošu dizaina izstrādes procesā tiek uzklausītas sabiedrības vēlmes.
6.1. Apgrozībā esošo euro banknošu skaita pieaugums, piekļuves skaidrajai naudai nodrošināšana un tās kā maksāšanas līdzekļa pieņemšana
Apgrozībā esošo euro banknošu skaita pieaugumu noteica procentu likmju kāpums
2023. gada beigās apgrozībā bija 29.8 mljrd. euro banknošu, kuru kopējā vērtība bija 1.57 trilj. euro. Kopš 2022. gada jūlija novērotajam ECB galveno procentu likmju kāpumam joprojām bija negatīva ietekme uz skaidrās naudas kā vērtību uzkrāšanas līdzekļa turējumu atlikumu, jo par banknotēm netiek maksāti procenti. Tādējādi 2023. gadā tas liecināja par ļoti zemu gada pieauguma tempu banknošu skaita un vērtības ziņā (1.2 % un –0.3 %).
Lai saglabātu apgrozībā esošo euro banknošu kvalitāti un uzticēšanos tām, Eurosistēmas nacionālās centrālās bankas apstrādāja 25.3 mljrd. euro banknošu un 3.3 mljrd. nolietoto banknošu aizstāja ar jaunām banknotēm.
Apgrozībā esošo euro monētu vērtība gada izteiksmē pieauga (par 3.2 %), 2023. gada beigās sasniedzot 33.5 mljrd. euro. Tas kopā veido 148.2 mljrd. euro monētu.
Pētījumā par euro banknošu vidisko pēdu novērtēta banknošu ietekme uz vidi visā to dzīves cikla garumā – no izejvielu iegādes līdz banknošu izgatavošanai, laišanai apgrozībā un iznīcināšanai
Lai nodrošinātu, ka skaidrā nauda joprojām ir pēc iespējas ilgtspējīgāka un videi draudzīgāka, ECB veica pētījumu par euro banknošu vidisko pēdu, lai novērtētu viena iedzīvotāja gada laikā ar euro banknotēm veikto maksājumu atstāto vidisko pēdu.
Pētījums atklāja, ka viena iedzīvotāja gada laikā izmantoto euro banknošu vidiskā pēda ir līdzvērtīga ietekmei, kas rodas, nobraucot astoņus kilometrus ar automašīnu, un atbilst tikai 0.01 % no viena iedzīvotāja gada laikā veikto patēriņa darbību kopējās ietekmes uz vidi.
Produktu vidiskās pēdas pētījumā tika pētīts arī līdz šim panāktais progress
Banknotes pēc to laišanas apgrozībā tiek atkārtoti izmantotas vairākas reizes. Galvenie faktori, kas nosaka banknošu vidisko pēdu, ir to izplatīšanas posms, t. sk. bankomātu enerģijas patēriņš un transports. Ilgtspējīgas kokvilnas izmantošana banknošu papīra ražošanā samazinājusi euro banknošu ietekmi uz vidi gandrīz par 50 % un maksājumu ar euro banknotēm kopējo pēdas nospiedumu – par 3.6 % salīdzinājumā ar parastās kokvilnas šķiedras izmantošanu no ilgtnespējīgiem avotiem. Paredzams, ka pāreja uz organiskākas kokvilnas šķiedras izmantošanu noteiks turpmāku banknošu ietekmes uz vidi samazināšanos. Tiek veikti plaši pētījumi un izstrādātas idejas, lai noteiktu alternatīvas banknošu atkritumu apglabāšanas metodes, piemēram, atkritumu pārstrādi un atkārtotu izmantošanu.
Salīdzinājumā ar kopējo apgrozībā esošo banknošu skaitu viltoto banknošu īpatsvars 2023. gadā sasniedza vienu no zemākajiem līmeņiem
Viena gadā laikā atklāto viltoto banknošu skaits uz 1 milj. apgrozībā esošo īsto euro banknošu
ECB gatavojas jauna euro banknošu izlaiduma izstrādei, lai saglabātu to augsto noturību pret viltošanu un padarītu tās pēc iespējas videi draudzīgākas. Šis process apliecina Eurosistēmas apņemšanos nodrošināt skaidro naudu un ir iespēja padarīt euro banknotes pieejamākas visiem eiropiešiem.
Lai nodrošinātu, ka nākotnes banknošu dizains atspoguļo eiropiešu vēlmes, tā izstrāde notiek, apspriežoties ar sabiedrību
Dažādu nozaru ekspertu grupa, kurā iesaistīti speciālisti no visām eurozonas valstīm, piedāvāja atlasīto tēmu sarakstu, kurā ņemti vērā sabiedrības izteiktie priekšlikumi. Pēc tam Padome izvēlējās septiņas tēmas, un sabiedrība tika aicināta izteikt savas domas. Pamatojoties uz divu 2023. gada vasarā veikto sabiedrības aptauju rezultātiem, Padome izvēlējās iespējamās tēmas, no kurām viena kļūs par nākotnes euro banknošu tēmu. Šīs tēmas ir "Eiropas kultūra" un "Upes un putni".
Gaidāms, ka lēmums par galīgo dizainu, kā arī par jauno banknošu izgatavošanas un emisijas laiku tiks pieņemts 2026. gadā.
Turklāt Padome nolēma izveidot konsultatīvo grupu, lai tā ierosinātu motīvus, kas līdz 2024. gada beigām varētu ilustrēt atlasītās tēmas. Pēc tam tiks rīkots konkurss par jauno banknošu dizainu. Eiropas iedzīvotājiem atkal būs iespēja dot priekšroku kādam no vairākiem dizaina paraugiem. Gaidāms, ka ECB 2026. gadā pieņems lēmumu par galīgo dizainu, kā arī par jauno banknošu izgatavošanas un emisijas laiku. Kad lēmums par jauno banknošu izgatavošanu būs pieņemts, vēl paies vairāki gadi, pirms tiks izlaistas pirmās banknotes.
Ar nacionālo centrālo banku (NCB) atbalstu ECB sagatavo, vāc, apkopo un izplata plašu statistisko un citu datu klāstu, kas nepieciešami ar ECB monetārās politikas atbalstam un ar finanšu stabilitāti saistītu uzdevumu un citu Eiropas Centrālo banku sistēmas (ECBS) un Eiropas Sistēmisko risku kolēģijas uzdevumu izpildei. Šos statistiskos datus izmanto arī valsts iestādes, starptautiskās organizācijas, finanšu tirgus dalībnieki, plašsaziņas līdzekļi, kā arī plašāka sabiedrība, tādējādi palīdzot ECB uzlabot tās darbības caurredzamību.
2023. gadā ECB pievērsās jaunai eurozonas statistikai, t. i., detalizētai ārējās statistikas pārskatu sniegšanai un valdības parāda dalījumam pēc aizdevumu, valūtas un noguldījumu komponenta. ECB nolēma paplašināt arī naudas tirgus statistikas pārskatu sniedzēju loku un publicēja jaunu finanšu kontu statistiku dzīvības apdrošināšanas un pensiju tiesību dalījumā pēc ieguldījumu riska. Klimata rīcības plāna ietvaros ECB savā tīmekļvietnē publicēja klimatiskos rādītājus. Turklāt Eurosistēma veica apsekojumu, lai novērtētu, kuras tēmas varētu iekļaut Vienotās pārskatu sniegšanas sistēmas darbības jomā.
Lietotājiem bija pieejama jauna informācija par ārējo statistiku
ECB 2023. gada aprīlī sāka publicēt papildu informāciju par ārējo statistiku atbilstoši grozītajai ECB Pamatnostādnei par ārējo statistiku, lai apmierinātu lietotāju vajadzības pēc detalizētākas pārrobežu statistikas. Jaunās laikrindas atdala datus par ieguldījumu fondiem, apdrošināšanas sabiedrībām un pensiju fondiem, citām finanšu iestādēm, nefinanšu sabiedrībām un kombinētām mājsaimniecībām un mājsaimniecības apkalpojošām bezpeļņas organizācijām. Tās arī nosaka, kāds parāda instruments izmantojams tiešajiem ieguldījumiem. Papildu informācija pieejama par parāda vērtspapīriem, aizdevumiem un tirdzniecības kredītiem un avansiem, kā arī par papildu ģeogrāfiskajiem darījuma partneriem.
Tika publicēti jauni valdības parāda dalījumi attiecībā uz aizdevumiem, valūtu un noguldījumiem
Turklāt ECB sāka publiskot jaunus ES dalībvalstu valdību parādu dalījumus pēc aizdevumu, valūtas un noguldījumu komponenta, kas ļauj rūpīgāk novērtēt valdības finansējumu. Lai gan parāda vērtspapīri parasti veido lielāko valdības parāda daļu, aizdevumi un noguldījumi ir nozīmīgi komponenti (aptuveni 16 % no eurozonas IKP 2022. gadā un 17.5 % no kopējā valdības parāda). Dati liecina par dažādiem finansējuma avotiem un atspoguļo dalījumu pēc kreditoru kategorijas, t. sk. komercbankas, daudzpusējās iestādes (piemēram, Starptautiskais Valūtas fonds) un Eiropas Savienības iestādes (piemēram, Eiropas Investīciju banka).
ECB nolēma paplašināt euro naudas tirgus statistikas pārskatu sniedzēju loku
ECB 2023. gada aprīlī nolēma paplašināt pārskatu sniedzēju loku, kuri sniedz naudas tirgus statistikas pārskatus (MMSR), iekļaujot tajā 24 jaunas bankas papildus esošajām 46 bankām. Jaunās MMSR bankas sāks sniegt pārskatus 2024. gada 1. jūlijā. To sniegtie dati palīdzēs ECB publicētos MMSR datus padarīt vairāk reprezentatīvus. Jauno datu sniedzēju sniegtie dati vēlāk tiks iekļauti euro īstermiņa procentu likmes (€STR) aprēķinā, lai nodrošinātu pietiekami augstu jauno sniegto datu kvalitāti. Paplašinātais datu sniedzēju loks veicinās etalonlikmes reprezentativitāti, stabilitāti un uzticamību.
ECB publicēja jaunus statistikas datus par finanšu kontiem dzīvības apdrošināšanas un pensiju tiesību dalījumā pēc ieguldījumu riska
Pēc grozījuma veikšanas ECB Pamatnostādnē par statistikas pārskatu sniegšanas prasībām ceturkšņa finanšu pārskatu jomā ECB 2023. gada oktobrī sāka publicēt jaunus dzīvības apdrošināšanas, anuitātes tiesību un pensiju tiesību dalījumus pēc ieguldījumu riska sadalījuma visās ES dalībvalstīs un eurozonā. Šīs tiesības ir būtiskas mājsaimniecību finanšu aktīvu sastāvdaļas, un tās ieraksta finanšu kontos kā apdrošināšanas sabiedrību un pensiju fondu saistības (un daudz mazākā mērā – citās nozarēs). Jaunie dati rāda, cik lielā mērā mājsaimniecības uzņemas ieguldījumu risku saistībā ar prēmijām un iemaksām, kas ieguldītas to vārdā.
ECB 2023. gada janvārī savā tīmekļvietnē publicēja pirmo ar klimata pārmaiņām saistīto eksperimentālo un analītisko statistikas rādītāju kopumu. Šie rādītāji tika apkopoti ciešā sadarbībā ar ECBS valstu centrālajām bankām, un tie ir daļa no ECB plašāka klimata rīcības plāna.
Eksperimentālie ilgtspējīgie finanšu rādītāji sniedz pārskatu par parāda instrumentiem ar ilgtspējas pazīmēm, kurus emitē un tur eurozonas rezidenti. Tie sniedz informāciju par ieņēmumiem, kas gūti ilgtspējīgu projektu finansēšanai, un attiecīgi arī par pāreju uz neto nulles saimniecisko darbību.
Finanšu iestāžu analītiskie oglekļa emisiju rādītāji sniedz informāciju par finanšu iestāžu vērtspapīru un aizdevumu portfeļu oglekļa emisiju intensitāti, tādējādi palīdzot novērtēt nozares lomu pārejas uz neto nulles saimniecisko darbību finansēšanā un ar to saistītajiem riskiem. Šie rādītāji sniedz informāciju par banku riska darījumiem ar darījuma partneriem, kuri ir ļoti atkarīgi no uzņēmējdarbības modeļiem, kas rada augstas oglekļa emisijas.
Ar aizdevumu un vērtspapīru portfeļu fizisko risku analītiskajiem rādītājiem novērtē riskus, kas izriet no klimata pārmaiņu izraisītu dabas stihiju, piemēram, plūdu un savvaļas ugunsgrēku, ietekmes uz aizdevumu, obligāciju un kapitāla vērtspapīru sniegumu. Šos rādītājus var izmantot, lai salīdzinātu fizisko risku starp valstīm, nozarēm un apdraudējumiem.
Turpinājās darbs ar visām trim datu kopām, lai vēl vairāk uzlabotu pieejamo datu un dalījumu kvalitāti, t. sk. ģeogrāfiskās, nozaru un citas informācijas kvalitāti.
Vienotās datu sniegšanas sistēmas (IReF) mērķis ir pēc iespējas integrēt esošās bankām noteiktās ECBS statistisko datu prasības vienotā standartizētā datu sniegšanas sistēmā, kas piemērojama visā eurozonā.
IReF ir pirmais solis ceļā uz plašāku iniciatīvu integrētas datu sniegšanas sistēmas ieviešanai attiecībā uz statistikas, prudenciāliem un noregulējuma datiem Eiropas Savienībā, kā to pieprasījusi Eiropas banku nozare un lūdzis Eiropas Parlaments un Padome. Lai vēl vairāk veicinātu šādu integrāciju, Eiropas Banku iestāde, ECB, Vienotā noregulējuma valde un Eiropas Komisija sadarbojas neformālā koordinācijas grupā. Šī grupa 2023. gadā apsprieda Apvienotās banku pārskatu sniegšanas komitejas (JBRC) darba metodes, iesaistot attiecīgās Eiropas un valstu iestādes, kā arī banku nozari. Gaidāms, ka JBRC tiks izveidota 2024. gadā.
ECBS cieši sadarbojas arī ar banku nozari, lai optimizētu datu sniegšanu un samazinātu kopējo datu sniegšanas slogu, izmantojot Banku vienotās pārskatu sniegšanas vārdnīcu (BIRD). Tā ir brīvprātīga sadarbības iniciatīva, kas apvieno ECBS valstu centrālās bankas un komercbankas. BIRD, kam var piekļūt bez maksas, palīdz bankām sagatavot statistiskos, uzraudzības un ar noregulējumu saistītus pārskatus, kas atbilst Eiropas tiesību aktos noteiktajām pārskatu sniegšanas prasībām. BIRD ir vienota vārdnīca ar konkrēti definētiem pārskatu sniegšanas pienākuma pamatā esošiem jēdzieniem, kas identificēti un aprakstīti vienu reizi, palīdzot bankām izlemt, kuri dati iegūstami no iekšējām sistēmām un kā tie apstrādājami.
Viens no pirmajiem BIRD uzdevumiem būs palīdzēt bankām darboties saskaņā ar IReF – jaunu datu vākšanas sistēmu, kas tiks konsekventi piemērota visās eurozonas valstīs. Datu sniedzēji varēs izmantot BIRD IReF pārskatu sniegšanai, kā arī citu pārskatu sniegšanas pienākumu izpildei. BIRD palīdzēs samazināt banku pārskatu sniegšanas slogu un uzlabos attiecīgajām iestādēm sniegto datu kvalitāti.
Jauna eksperimentāla statistika sniedz ceturkšņa informāciju par mājsaimniecību bagātības sadalījumu eurozonā atbilstoši nacionālajiem kontiem.
DWA sniedz datus par neto bagātību, kopējiem aktīviem un saistībām un to komponentiem. Mājsaimniecības iedalītas piecās augstākajās neto bagātības decilēs un zemākajās 50 %, kā arī pēc nodarbinātības un mājokļa statusa. DWA datu kopa ietver arī Džini koeficientu attiecībā uz neto bagātību, datus par mediāno un vidējo neto bagātību, neto bagātības daļu, kas pieder 50 % zemākajās decilēs iekļauto mājsaimniecību, 10 % augstākajās decilēs iekļauto mājsaimniecību un 5 % augstākajās decilēs iekļauto mājsaimniecību, kā arī parāda attiecību pret aktīviem mājsaimniecību neto bagātības deciļu dalījumā.
Pārmaiņas nekustamajos aktīvos neto bagātības deciļu dalījumā un neto bagātības īpatsvarā augšējo 5 % dalījumā (eurozona)
Grozītā ECB Regula par maksājumu statistiku stājās spēkā 2022. gada 1. janvārī. Salīdzinājumā ar iepriekšējo tiesisko regulējumu uzlabojumi atspoguļo gan norises maksājumu vidē, gan attiecīgās pārmaiņas ES tiesību aktos. Datu vākšanas biežums arī palielinājies no reizes gadā līdz reizei pusgadā un ceturksnī. Pirmā saskaņā ar grozīto regulējumu savākto maksājumu statistikas datu publiskošana notika 2023. gada 9. novembrī, izmantojot ECB datu portālu. Dati tika publicēti par visiem 2022. gada ceturkšņiem un par 2023. gada pirmajiem diviem ceturkšņiem, kā arī par 2022. gada abiem pusgadiem.
Maksājumu statistikā, kas pieejama reizi pusgadā, tagad iekļauta informācija par inovatīviem neliela apjoma maksājumu pakalpojumiem, piemēram, maksājumiem, kuros izmanto mobilās ierīces, bezkontakta maksājumiem, e-komerciju un jauniem maksājumu pakalpojumu veidiem, kā definēts pārskatītajā Maksājumu pakalpojumu direktīvā (MPD2). Paziņojumu presei publicē reizi pusgadā, kad tiek izplatīta attiecīgā informācija. Uzlabotas datu vākšanas ietvaros ECB datu portāla dati atspoguļo arī spēcīgo pieprasījumu pēc bezkontakta karšu maksājumiem, kas 2023. gada 1. pusgadā veidoja 57 % no visiem karšu maksājumiem eurozonā (A att.).
Bezkontakta karšu maksājumu īpatsvars procentos no visiem bezskaidrās naudas maksājumiem eurozonā 2023. gada 1. pusgadā
Turklāt tiek vākti dati par krāpnieciskiem maksājumu darījumiem, maksājumu darījumu autentificēšanas metodēm un maksājumu shēmām. Reizi ceturksnī un pārrobežu tirdzniecības monitorēšanas nolūkā datus pasaules valstu dalījumā vāc par kartēm piesaistītiem maksājumu darījumiem, tos sīkāk iedalot pēc tirdzniecības kategorijas kodiem.
MFPT 2023. gada jūlijā publiskoja Mājsaimniecību finanšu un patēriņa apsekojuma (MFPA) ceturtā (2021. gada) posma rezultātus. MFPA ir noderīgs mājsaimniecību līmeņa informācijas par mājsaimniecību finansēm un patēriņu avots vairākos pētniecības projektos, kurus veic MFPT dalībnieki, ECB neviendabīguma pētījumu darba grupa un ārējie pētnieki. Šie projekti ietver pētījumus par inflācijas šoku izplatīšanās ietekmi uz mājsaimniecību bilancēm[68], vīriešu un sieviešu labklājības atšķirībām (dzimumu labklājības atšķirībām), ienākumu nenoteiktības mērīšanu ar datiem par gaidām, pandēmijas neviendabīgo ietekmi uz mājsaimniecību finansēm un jaunajiem bagātības sadalījuma datiem (Distributional Wealth Accounts; sk. 5. ielikumu).
ECB darbinieki 2023. gadā ECB Working Paper Series publicēja 120 pētījumu. Turklāt ECB Occasional Paper Series, Statistics Paper Series un Discussion Paper Series tika publicēts lielāks skaits politiskas ievirzes vai metodoloģisko pētījumu. Daudzu ECB pētniecības pasākumu rezultātā tapa arī publikācijas atzītos akadēmiskajos žurnālos, savukārt 12 rakstu tika publicēti ECB Research Bulletin, kas paredzēts plašākam lasītāju lokam. 7. ielikumā sīkāk aprakstīti ECB nesenā darba rezultāti saistībā ar tautsaimniecības dinamiku pēc ārkārtējiem notikumiem. Tas ir ļoti svarīgs temats gan cenu stabilitātes, gan finanšu stabilitātes kontekstā.
7. ielikums.	Tautsaimniecības dinamika pēc ārkārtējiem notikumiem: ar monetāro politiku saistīto finanšu stabilitātes kompromisu kvantitatīva noteikšana augstas inflācijas periodos
Nesen veiktie pētījumi veltīti jaunu rīku izstrādei un pielietošanai, lai novērtētu un kvantitatīvi noteiktu sakarību starp monetāro politiku un makroekonomisko ekstremālo pārmaiņu riskiem. Finanšu stabilitātes nosacījumi un bilanču kapacitāte finanšu nozarē būtiski ietekmē makroekonomisko ekstremālo pārmaiņu risku rašanos. To apstiprina arvien vairāk pierādījumu, kuros finansiālās grūtības tiek atzītas par spēcīgu īstermiņa lejupvērsto izaugsmes risku prognozes faktoru. Turklāt, tūlītēji ietekmējot finanšu nozari, monetārās intervences var ietekmēt finanšu stabilitāti īstermiņā – gan nodrošinot finanšu starpniekiem likviditāti krīzes laikā, gan radot pēkšņu tirgus traucējumu risku, jo tiek paaugstinātas procentu likmes un tiek piemēroti stingrāki finansēšanas nosacījumi.[73]
Analīze atklāja būtisku lejupvērstu tautsaimniecības izaugsmes risku rašanos, sākot ar 2022. gada 3. ceturksni. Modelis paredz 10 % varbūtību, ka reālais IKP eurozonā nākamajā gadā samazināsies vairāk nekā par 3 %. Finanšu stabilitātes riski arī bija lejupvērsti ar paaugstinātu spriedzes varbūtību finanšu sistēmā. Šie riski, kurus noteica izejvielu cenu straujais kāpums un spriedze finanšu tirgos pēc Krievijas iebrukuma Ukrainā, bija jālīdzsvaro ar augšupvērstiem riskiem, kas apdraud inflāciju, kura būtiski pārsniedza mērķrādītāju.
Stingrāka politika, kas pārsniedz tirgus gaidas, būtu pastiprinājusi izaugsmes un finanšu stabilitātes īstermiņa lejupvērstos riskus. Tas ir tāpēc, ka īstermiņa finansiālo grūtību varbūtība ir īpaši jutīga pret monetāro politiku. Tomēr vidējā termiņā stingrāka monetārā politika var mazināt arī finanšu stabilitātes riskus, samazinot finanšu sistēmas aizņemto līdzekļu īpatsvaru un palielinot finanšu aktīvu riska prēmijas. Modelī kvantitatīvi noteikta stingrākas monetārās politikas ietekme uz finanšu sistēmas un reālās tautsaimniecības augstākiem īstermiņa un zemākiem vidēja termiņa riskiem.
Šajā iedaļā aplūkota Eiropas Savienības Tiesas (EST) jurisdikcija attiecībā uz ECB un sniegta informācija par ECB atzinumiem un gadījumiem, kad netika izpildīta prasība konsultēties ar ECB par tās kompetencē esošu tiesību aktu projektiem. Tajā arī sniegta informācija par ECB īstenoto monetārās finansēšanas un privileģētas piekļuves aizlieguma ievērošanas monitoringu.
9.1. Eiropas Savienības Tiesas jurisdikcija attiecībā uz ECB
EST izbeidza vairāk nekā desmit gadu ilgušo tiesvedību saistībā ar 2012. gada Grieķijas valsts parāda pārstrukturēšanu, noraidot apelācijas sūdzību par pēdējo neizskatīto prasību par zaudējumu atlīdzināšanu, kas bija celta pret ECB
EST interpretēja, ka ECB euro banknošu derīguma pārbaudes minimālie standarti neattiecas uz skaidrās naudas apstrādes iestādēm, piemēram, kredītiestādēm un līdzekļu pārvadātājiem
EST apstiprināja ierobežojumus banku uzraudzības lēmumu pārskatīšanai tiesā, pamatojoties uz plašu rīcības brīvību
EST apstiprināja, ka ECB ir ekskluzīva kompetence anulēt banku darbības licences, t. sk. par valsts noziedzīgi iegūtu līdzekļu legalizācijas un terorisma finansēšanas novēršanas tiesību aktu nopietniem pārkāpumiem.
2023. gada septembrī EST[77] noraidīja Versobank AS apelācijas sūdzību pret Vispārējās tiesas 2021. gada 6. oktobra spriedumu, ar kuru tika noraidīta prasība atcelt ECB lēmumu par bankas kredītiestādes darbības atļaujas anulēšanu. Šajā spriedumā EST apstiprināja, ka ECB ir ekskluzīva kompetence anulēt visu iesaistītajās dalībvalstīs dibināto kredītiestāžu banku darbības licences neatkarīgi no tā, vai tās ir nozīmīgas vai mazāk nozīmīgas iestādes, t. sk. saistībā ar nopietniem tādu valsts tiesību aktu pārkāpumiem, ar kuriem transponē Direktīvu par nelikumīgi iegūtu līdzekļu legalizācijas novēršanu.
Saskaņā ar Līguma par Eiropas Savienības darbību 127. panta 4. punktu un 282. panta 5. punktu ar ECB jākonsultējas par katru ECB kompetencē esošu ierosināto ES tiesību aktu vai nacionālā tiesību akta projektu. Visi ECB atzinumi tiek publicēti datubāzē EUR-Lex. ECB 2023. gadā pieņēma 12 atzinumu par ierosinātajiem Savienības tiesību aktiem un 35 atzinumus par nacionālo tiesību aktu projektiem.
Tika konstatēti 12 gadījumi, kad netika izpildīta prasība konsultēties ar ECB par tiesību aktu projektiem
Tika konstatēti 12 gadījumi, kad netika izpildīta prasība konsultēties ar ECB par tiesību aktu projektiem. Divi gadījumi attiecas uz Eiropas Savienības tiesību aktiem, savukārt desmit – uz nacionālajiem tiesību aktiem. ECB sniedza pašiniciatīvas atzinumus par 7 no šiem 12 gadījumiem.
Pēdējais nacionālais prasību neizpildes gadījums ir Spānijas gadījums attiecībā uz likumu, saskaņā ar kuru Banco de España jāveic nepieciešamie pasākumi, lai ieguldījumu brokeru sabiedrības varētu atvērt kontus centrālajā bankā ar mērķi noguldīt no saviem klientiem saņemtos līdzekļus. Šo gadījumu uzskatīja par skaidru un nozīmīgu, jo papildus tā tiešajai ietekmei uz maksājumu sistēmu darbību tas varētu radīt ar monetāro politiku un finanšu stabilitāti saistītus jautājumus.
ECB sniedza 12 atzinumu par ES tiesību aktu priekšlikumiem, aptverot tādus jautājumus kā digitālais euro; euro banknotes un monētas kā likumīgais maksāšanas līdzeklis; ekonomikas pārvaldības reforma Savienībā; Savienības krīzes pārvaldības un noguldījumu apdrošināšanas regulējums; pasākumi, kas mazinātu pārmērīgus riska darījumus ar trešo valstu centrālajiem darījumu partneriem (CDP), uzlabotu Savienības klīringa tirgu efektivitāti un novērstu koncentrācijas riska režīmu attiecībā uz CDP un darījuma partnera risku atvasināto finanšu instrumentu darījumos, kuriem veikta centralizēta tīrvērte; ātrie kredīta pārvedumi euro; ar klimatu saistīti jautājumi, t. sk. ēku energoefektivitāte, uzņēmumu ilgtspējas uzticamības pārbaude un vides, sociālo un pārvaldības reitingu darbību pārredzamība un integritāte; Eiropas Savienības darba tirgus statistika par uzņēmumiem, kā arī jauna ECB Valdes locekļa iecelšana amatā.
Attiecībā uz atzinumiem par nacionālajiem tiesību aktiem, kas bieži aptver vairāk nekā vienu jomu, ECB pieņēma 19 atzinumu par NCB; 15 atzinumu par finanšu sistēmas stabilitāti; 13 atzinumu par kredītiestāžu prudenciālo uzraudzību; 7 atzinumus par valūtas jautājumiem un maksāšanas līdzekļiem; 5 atzinumus par monetārās politikas instrumentiem un operācijām un monetārās politikas īstenošanu un 3 atzinumus par maksājumu un/vai vērtspapīru norēķinu sistēmām. Jautājums par banku īpašam nolūkam paredzēto nodokli un nodevām, kas tika ieviestas, reaģējot uz inflācijas un procentu likmju pieaugumu, 2023. gadā tika aplūkots septiņos atzinumos.
9.3. Monetārās finansēšanas un privileģētās piekļuves aizlieguma ievērošana
ECB monitorē arī ES valstu centrālo banku veiktās tādu parāda instrumentu iegādes otrreizējā tirgū, kurus emitē iekšzemes valsts sektors, citu dalībvalstu valsts sektors un ES iestādes un struktūras. Saskaņā ar Padomes Regulas (EK) Nr. 3603/93 apsvērumiem valsts sektora parāda instrumentu iegādi otrreizējā tirgū nedrīkst izmantot Līguma 123. pantā noteiktā mērķa apiešanai.
Līguma 123. un 124. pantā noteiktie aizliegumi kopumā tikuši ievēroti
2023. gadā ECB veiktais monitorings apstiprināja, ka Līguma 123. un 124. panta noteikumi kopumā tikuši ievēroti.
ECB turpinās monitorēt Magyar Nemzeti Bank līdzdalību Budapeštas Biržā, jo Magyar Nemzeti Bank veikto Budapeštas Biržas kontrolpaketes iegādi 2015. gadā joprojām var uzskatīt par iemeslu bažām saistībā ar monetāro finansēšanu.
Central Bank of Ireland 2023. gadā veiktā ar Īrijas Banku noregulējuma iestādi (Irish Bank Resolution Corporation) saistīto aktīvu galīgā atsavināšana, pārdodot ilgtermiņa mainīgas procentu likmes parādzīmes, ir izbeigusi kopš 2013. gada pastāvējušās nopietnās bažas saistībā ar monetāro finansēšanu.
Valsts sektora saistību pret Starptautisko Valūtas fondu (SVF) finansēšana, ko veic NCB, netiek uzskatīta par monetāro finansēšanu, ja tās rezultātā rodas prasījumi ārvalstu valūtās, kuriem ir visas rezervju aktīviem raksturīgās īpašības. Tomēr finanšu ziedojumi, ko iepriekšējos gados Nationale Bank van België/Banque Nationale de Belgique un Banque de France ar SVF starpniecību sniegušas parādu atvieglošanai nabadzīgās valstīs ar ļoti augstu parāda līmeni, neradīja prasījumus ārvalstu valūtās, tāpēc nepieciešami koriģējoši pasākumi.
Turklāt ECB digitālā euro kontekstā cieši sadarbojās ar ECON komiteju. Valdes loceklis F. Paneta (F. Panetta) 2023. gadā apmeklēja trīs ECON komitejas ad hoc uzklausīšanas sanāksmes, lai apspriestu digitālā euro projekta izpētes posmā panākto progresu, t. sk. tēmas, kas saistītas ar lietotāju pieredzi, digitālā euro kā likumīga maksāšanas līdzekļa statusu un likumdošanas procesu.[78] ECB arī organizēja darbinieku tehniskos seminārus ar Eiropas Parlamentu un piedalījās Eiropas Parlamenta deputātu organizētajos pasākumos, lai pārrunātu ar digitālo euro saistītos jautājumus.
Atbalsts euro 2023. gadā gandrīz sasniedza rekordaugstu līmeni
Saskaņā ar 2023. gada oktobrī un novembrī veikto jaunāko Eurobarometer apsekojumu 79 % eurozonas respondentu atbalsta euro un 43 % uzticas ECB. Augstais atbalsta līmenis euro ir ļoti pozitīva zīme, bet relatīvi zemākais uzticēšanās līmenis ECB liecina, ka iestādei jāturpina centieni veidot saziņu ar sabiedrību un iedzīvotāju ievēlētiem pārstāvjiem. Sabiedrības uzticēšanās ECB būs būtiska arī nākotnē. Tāpēc ECB joprojām ir apņēmības pilna aktīvi veidot konstruktīvu dialogu ar Eiropas Parlamentu un eurozonas iedzīvotājiem.
G20 valstis darbojās paaugstinātas ģeopolitiskās spriedzes apstākļos un sarežģītā globālā vidē, cenšoties saglabāt daudzpusīgumu
Ar SVF un starptautisko finanšu arhitektūru saistītie politikas jautājumi
ECB aktīvi piedalījās diskusijās SVF. SVF 2023. gadā nolēma palielināt kvotu resursus, turpināja koriģēt instrumentu kopumu un sniedza turpmāku atbalstu Ukrainai
ECB turpināja aktīvi piedalīties Starptautiskajā Valūtas fondā (SVF) un citos forumos notikušajās diskusijās par starptautisko monetāro un finanšu sistēmu, tādējādi veicinot centrālās bankas skatpunkta ietveršanu šajos forumos paustajā vienotajā Eiropas nostājā.[79] 2023. gadā galvenās tēmas bija SVF kvotu pārskatīšana, SVF aizdevumu politikas un instrumentu kopuma korekcijas, kā arī jautājumi, kas saistīti ar speciālajām aizņēmuma tiesībām (SDR) un to novirzīšanu.
ECB galvenais mērķis – saglabāt cenu stabilitāti – noteikts Līguma par Eiropas Savienības darbību 127. panta 1. punktā. Līgums arī paredz, ka, "neietekmējot mērķi [uzturēt cenu stabilitāti]", ECB atbalstīs arī vispārējo ekonomisko politiku Eiropas Savienībā, lai veicinātu Līguma par Eiropas Savienību 3. pantā noteikto Savienības mērķu sasniegšanu.[83] Šajā ielikumā skaidrots, kā šis sekundārais mērķis tiek ņemts vērā ECB monetārās politikas īstenošanā un pārskatu sniegšanā.[84]
Kā ECB, pieņemot monetārās politikas lēmumus, rīkojas saskaņā ar tās sekundāro mērķi
Kā ECB atspoguļo savas darbības ietekmi uz sekundāro mērķi
ECB veic nozīmīgu darbu vides, sociālās un pārvaldības ilgtspējības (ESG) jomā. ECB kā publiskai institūcijai tas ietver tās pārskatatbildību pret Eiropas Savienības (ES) iedzīvotājiem un viņu ievēlētajiem pārstāvjiem, komunikāciju un sadarbību ar dažādām auditorijām, ievērojot augstākā līmeņa ētikas standartus un caurredzamības principus, motivējot darbiniekus un veicinot viņu labbūtību, kā arī pievēršot uzmanību ar klimata pārmaiņu ietekmi uz vidi un klimata un vides riskiem saistītajiem jautājumiem.
ECB 2023. gadā turpināja darbu vides, sociālajā un pārvaldības jomā
Pārskatu par galvenajām norisēm ESG jomā 2023. gadā papildina citas šā gada pārskata iedaļas un papildu informācija, kas pieejama ECB tīmekļvietnē (11.1. tabula).
Klimata pārmaiņu riski tiek pakāpeniski integrēti kopējā risku regulējumā
Kā aprakstīts ECB 2023. gada finanšu pārskatu iedaļā par risku pārvaldību, ECB savā risku pārvaldības regulējumā attiecībā uz finanšu un nefinanšu riskiem iekļauj ESG riskus.
Klimata pārmaiņu stresa testu veikšana tika uzsākta 2022. gadā, un kopš tā laika tā ir kļuvusi par ierastu praksi. Stresa testi tiek veikti to pasākumu ietvaros, kas vērsti uz pakāpenisku klimata pārmaiņu risku integrēšanu vispārējā risku pārvaldības regulējumā. Savā pirmajā Eurosistēmas bilances klimata pārmaiņu risku stresa testā ECB novērtēja Eurosistēmas finanšu risku profila jutīgumu pret klimata pārmaiņām un tādējādi uzlaboja Eurosistēmas klimata risku novērtēšanas spējas. Rezultāti sniedza pirmo aplēsi par klimata pārmaiņu riska ietekmi uz ECB bilanci.
2023. gadā viena no galvenajām prioritātēm joprojām bija informētība ētikas un integritātes jomā
Lielāka informētība ētikas un integritātes jomā un iespēja ērti saņemt konsultācijas par ētikas jautājumiem noteica būtisku pieprasījumu skaita pieaugumu – no 1690 pieprasījumiem 2022. gadā līdz 2767 pieprasījumiem 2023. gadā (11.1. att.).
Atbilstības pārbaudes, kas veiktas ar auditorsabiedrības atbalstu, apstiprināja ECB darbinieku un ECB augstākā līmeņa amatpersonu vispārējo atbilstību privāto finanšu darījumu nosacījumiem.
Neatkarīga Ētikas komiteja papildina ECB pārvaldības struktūru. Tā sniedz konsultācijas ECB augstākā līmeņa amatpersonām par ētikas jautājumiem, kas galvenokārt saistīti ar privātām darbībām un ienākumus nesošu profesionālo darbību pēc amata pilnvaru termiņa beigām, un novērtē viņu iesniegtās interešu deklarācijas. Turklāt Ētikas komiteja monitorē Eiropas un starptautiskās norises ētikas un godprātīgas rīcības jomā. Tā arī sniedz konsultācijas par ECB augstākā līmeņa amatpersonu ētikas regulējuma vēlamajiem uzlabojumiem, piemēram, par nesenajiem privāto finanšu darījumu noteikumu papildinājumiem.
Ētikas un atbilstības komiteja turpināja sniegt atbalstu nacionālajām centrālajām bankām un nacionālajām kompetentajām iestādēm 2021. gadā pieņemto ētikas pamatnostādņu ieviešanā, kā arī norādījumus par ētikas standartu saskaņotu un konsekventu interpretāciju visā Eurosistēmā. Turklāt Komiteja organizēja sesijas par abas puses interesējošām tēmām. Tajās piedalījās vairāk nekā 50 dažādu valsts iestāžu un organizāciju, lai pēc iespējas labāk izmantotu viedokļu dažādību un gūtu no tās labumu.
Eiropas līmenī ECB 2023. gadā turpināja aktīvi piedalīties notiekošajās iestāžu sarunās par neatkarīgas ES ētikas struktūras izveidi.
Starptautiskā līmenī ECB bija cieši iesaistīta zināšanu apmaiņā un standartu noteikšanā Daudzpusēju organizāciju ētikas tīklā, gan uzņemoties tīkla priekšsēdētāja vietnieka lomu, gan piedaloties sanāksmēs un gadskārtējā konferencē. ECB sniedza ieguldījumu arī pirmajā Apvienoto Nāciju Organizācijas Pretkorupcijas konvencijas īstenošanas pārskatīšanas mehānismā.
Sarūkošā, bet joprojām pārāk augstā inflācija un arvien jūtamākā ECB īstenotās politikas stingrības palielināšanas ietekme uz tautsaimniecību ECB 2023. gadā radīja sarežģītu vidi komunikācijai. Ārkārtējas nenoteiktības un dzīves dārdzības krīzes apstākļos ECB komunikācijai bija jābūt vērstai uz iedzīvotāju un uzņēmumu pārliecināšanu par tās apņēmību nodrošināt inflācijas atgriešanos mērķrādītāja līmenī un spēju to paveikt, izmantojot ECB rīcībā esošos galvenos politikas instrumentus.
ECB komunikācijas pamatprincips bija "Skaidrot, skaidrot, skaidrot", lai palīdzētu cilvēkiem izprast tās lēmumus
Tāpēc ECB pastiprināja komunikāciju par tās īstenoto monetāro politiku. Tā kā monetārās politikas stingrības palielināšana sāka radīt paredzēto pieprasījuma krituma ietekmi, bija svarīgi izskaidrot ECB lēmumus un vēlreiz uzsvērt, ka tās primārais uzdevums ir samazināt inflāciju. Līdztekus vairākām ECB lēmumu pieņēmēju publiskajām runām vairākos ECB bloga ierakstos tika skaidrots, kā inflācija ietekmē reālos ienākumus un kāda ir valdību strukturālās politikas nozīme inflācijas problēmu risināšanā, kā arī tika sniegts analītisks ieskats par rekordaugsto darbaspēka līdzdalības līmeni. ECB raidierakstos tika aprakstīti inflācijas noteicējfaktori, bet īpašajos vasaras skolas raidierakstos tika sīkāk aplūkota ECB loma cenu stabilitātes nodrošināšanā.
ECB vienlaikus bija jāatbild uz pamatotiem jautājumiem par to, kāpēc ECB nebija prognozējusi inflācijas kāpumu un kāpēc tās makroekonomiskajās iespēju aplēsēs tas nebija atspoguļots. Eurosistēmas iespēju aplēšu skaidrība un precizitāte ir īpaši svarīga, lai nostiprinātu gaidas un stiprinātu ECB politikas uzticamību. Tāpat, lai veicinātu uzticēšanos, bija svarīgi izskaidrot dažādos nenoteiktības avotus un komunicēt cieņpilni.
ECB centās savos paziņojumos viest skaidrību par ECB un Eurosistēmas centrālo banku bilancēs iekļautajiem zaudējumiem
Agrāk pieņemto monetārās politikas lēmumu, īpaši apjomīgo aktīvu iegāžu, rezultātā ECB un citas centrālās bankas visā Eurosistēmā 2023. gadā saskārās ar savās bilancēs iekļautajiem zaudējumiem. ECB pielika īpašas pūles, lai skaidrojošajos rakstos darītu zināmu, piemēram, to, kā veidojas centrālo banku peļņa un zaudējumi. Tas arī ļāva ECB minētos zaudējumus iztirzāt daudzu gadu laikā gūtās būtiskās peļņas kontekstā un uzsvērt, ka ECB uzdevums ir nevis gūt peļņu, bet pieņemt tādus monetārās politikas lēmumus, kas veicina tās cenu stabilitātes mērķa sasniegšanu.
Turpmākie 2023. gadā īstenotie ārkārtas komunikācijas pasākumi bija veltīti mūsu valūtas nākotnei gan skaidrās naudas, gan digitālās naudas veidā.
ECB ar Eiropas sabiedrības atbalstu uzsāka darbu pie nākamā izlaiduma euro banknošu izstrādes
ECB uzsvēra, ka skaidrā nauda ir uz palikšanu, un to papildinās digitālais euro
Paust savu apņemšanos nodrošināt skaidro naudu 2023. gadā bija īpaši svarīgi, jo ECB gatavojas iespējamajai digitālā euro ieviešanai.
Kopumā šie kopīgie centieni un attiecīgi plašais atspoguļojums plašsaziņas līdzekļos palīdzēja popularizēt digitālā euro projektu un veidot labāku izpratni par to. Analīze liecina, ka, lai gan sākotnēji par digitālo euro vairāk interesējās jaunākā eiropiešu paaudze, ir pieaugusi visu vecuma grupu informētība un izpratne par to.
2023. gads arī bija gads, kurā ECB svinēja savu 25. gadadienu. Šajā sakarā ECB organizēja pasākumu, kurā piedalījās Eiropas Savienības institūciju, ECB uzņēmējvalsts – Vācijas – un citu eurozonas valstu pārstāvji, kā arī divi bijušie ECB prezidenti – Žans Klods Trišē (Jean-Claude Trichet) un Mario Dragi (Mario Draghi). Turklāt 2023. gada beigās un 2024. gada sākumā ECB kopā ar citām ES iestādēm kopīgi atzīmēja euro ieviešanas 25. gadadienu. Šie vēsturiskie atskaites punkti ļāva ECB uzsvērt vienotās valūtas panākumus, priekšrocības, ko tā sniedz Eiropas iedzīvotājiem kā stabilitātes garants visā pasaulē un Eiropas vienotības simbols.
Ciešākas saiknes veidošana ar gados jaunākiem cilvēkiem, organizējot sociālo mediju kampaņu "Mēs rūpējamies par stabilitāti"
Lai veidotu ciešāku saikni, īpaši ar gados jaunākiem cilvēkiem, ECB 2023. gadā sociālajos plašsaziņas līdzekļos organizēja kampaņu "Mēs rūpējamies par stabilitāti". Tās mērķis bija interaktīvā un personiskā veidā izskaidrot galvenos ECB un tās darbības aspektus: cenu stabilitātes mērķi, banku uzraudzības lomu un to, kā ECB lēmumi ietekmē ikdienas dzīvi. Kampaņas ieraksti tika aplūkoti 166 miljonus reižu un sasniedza 43 miljonus jauniešu.
Salīdzinājumā ar 2022. gadu tika saņemts vairāk pieprasījumu nodrošināt publisku pieejamību, t. sk. būtiski palielinājās pieprasījumu skaits piekļuvei dokumentiem par institucionāliem un pārvaldības jautājumiem
ECB dokumentu publiska pieejamība ir neatņemama ECB caurredzamības politikas sastāvdaļa. Tā veicina ECB atvērtību un stiprina tās demokrātisko leģitimitāti.
2023. gadā ECB saņēma vairāk informācijas pieprasījumu (73 informācijas pieprasījumus) piekļuvei dokumentiem (2022. gadā – 63 pieprasījumus). Lai gan informācijas pieprasījumi joprojām aptvēra plašu tēmu loku, t. sk. uzraudzības jautājumus vai augsta līmeņa iniciatīvas – piemēram, digitālā euro projektu –, ievērojami palielinājās pieprasījumu skaits piekļuvei dokumentiem par institucionāliem un pārvaldības jautājumiem. Tas atspoguļo lielāku sabiedrības interesi par tiem.
Atbilstoši ECB apņēmībai nodrošināt caurredzamību dokumenti, kas publiskoti, sniedzot atbildes uz pieprasījumiem nodrošināt publisku piekļuvi, kopumā bija pieejami ECB dokumentu publiskajā reģistrā. Turklāt, lai uzlabotu caurredzamību, ECB sagatavoja pārskatu par tematiem, uz kuriem attiecas pieprasījumi par piekļuvi dokumentiem, ko ECB saņēmusi kopš 2004. gada.
Eiropas Ombuda birojs nekonstatēja administratīvas kļūmes, kuras ECB būtu pieļāvusi, apstrādājot pieprasījumus nodrošināt publisku piekļuvi.
ECB iniciatīvas veicināt caurredzamību, atvērtību un saikni ar iedzīvotājiem tika atzītas, izvirzot kandidātus Eiropas Ombuda 2023. gada Labas pārvaldības balvai par "palīdzību ES iedzīvotājiem izprast monetāro politiku augstas inflācijas laikā".
Saistībā ar pakāpenisku atgriešanos birojā, sākot ar 2022. gadu, ECB koncentrējās uz politiku un programmām, kas veicinātu darba un privātās dzīves līdzsvarošanu, darbinieku profesionālo izaugsmi un organizatorisko noturību. 2023. gada janvārī tika ieviesta jauna attālinātā darba politika, kas darbiniekiem un stažieriem ļauj izmantot elastīga darba laika iespējas. 2023. gadā Eiropas Centrālo banku sistēmas un Vienotā uzraudzības mehānisma iestādēm tika izstrādāta jaunā virtuālā mācību platforma EUREKA, lai vēl vairāk paplašinātu mācību un mobilitātes iespējas. Atbilstoši mērķim iedibināt iekļautības kultūru ECB iecēla amatā mediatoru un cilvēkresursu daudzveidības un iekļautības konsultantu.
Pēc pārejas posma 2022. gadā ar 2023. gada 1. janvāri stājās spēkā jauna attālinātā darba politika. Pamatojoties uz kopumā pozitīvo pieredzi attālinātā darba laikā, jaunā politika darbiniekiem piedāvā elastīgā attālinātā darba iespējas. Tā ļauj visiem ECB darbiniekiem un stažieriem veikt darbu attālināti līdz 110 dienām gadā, ja tas atbilst darba vajadzībām.
Tika piedāvāta apmācība ilgstošas savstarpējas cieņas kultūras veidošanai
ECB augstu vērtē darbinieku uzklausīšanu un 2023. gada sākumā veica pulsa apsekojumu. Apsekojuma rezultāti liecināja, ka darbinieki joprojām bija iesaistīti, apņēmības pilni un jutās piederīgi ECB. Tomēr vēl ir daudz darāmā, lai stiprinātu darba kultūru. Pēc apsekojuma Valde atbalstīja iniciatīvu veicināt tādas organizācijas kultūras izkopšanu, kas darbiniekiem ļauj mācīties efektīvi reaģēt uz neatbilstošu rīcību. Tika ieviesti interaktīvi darbsemināri, lai palīdzētu stiprināt viedokļa paušanu veicinošu kultūru un sastrādāšanos.
ECB turpināja Līderības izaugsmes programmas īstenošanu, lai attīstītu līderības prasmes un tās efektivitāti. Turklāt tā organizēja pēdējās septiņas Sieviešu līderības programmas – veiksmīgas programmas, kuras īstenošana tika uzsākta 2014. gadā un kuras mērķis ir panākt lielāku sieviešu pārstāvību ECB, – kohortas. Vēl viena svarīga attīstības iespēja tika piedāvāta mentorēšanas portāla veidā, kas ļauj darbiniekiem un stažieriem piedāvāt mentorēšanu un meklēt mentorus. Līdz 2023. gada beigām tajā tika reģistrēts gandrīz 100 mentoru un mentorējamo attiecību.
Galvenās iniciatīvas tika uzsāktas ECBS un VUM mācīšanās un izaugsmes stratēģijas ietvaros
ECBS un VUM mācīšanās un izaugsmes stratēģijas ietvaros tika uzsāktas turpmākas galvenās iniciatīvas. VKI un NCB tika piesaistītas EUREKA, kas nodrošina piekļuvi dažādām ECBS un VUM mācīšanās un izaugsmes iespējām. 2023. gada oktobrī tika uzsākta Centrālo banku un banku uzraudzības vadītāju izglītības pamatprogrammas īstenošana. Gada gaitā notika divi veiksmīgi hakatoni, kuros piedalījās ECBS un VUM pārstāvji. Februārī notika pirmais hakatons par decentralizētām finansēm, savukārt otrais hakatons par klimata pārmaiņām tika organizēts novembrī ECB telpās.
Piedāvājot stažēšanās programmu, ECB veicina jauno absolventu integrāciju Eiropā un dod viņiem iespēju apgūt praktisko pieredzi un praksē izmantot studiju laikā iegūtās zināšanas. Vienlaikus ECB gūst labumu no stažieru zināšanām par pašreizējo akadēmisko pētniecību, kā arī smeļas iedvesmu no to entuziasma un jaunām idejām. Ar 2023. gada 1. decembri stažēšanās dotācija tika palielināta līdz 1170 euro mēnesī, bet doktorantūras studentiem, kuri vismaz divus gadus studē doktorantūrā un ir pieteikušies šī līmeņa stažēšanās vakancēm, – līdz 2120 euro. Stažieri saņem arī izmitināšanas pabalstu.
Eiropas sabiedrības atspoguļošana un iekļautības kultūras iedibināšana prasa laiku. Lai to panāktu, ECB stiprināja savu institucionālo bāzi, atbalstot sešus zemākā līmeņa daudzveidības un iekļautības tīklus, īstenojot darbinieku, komandu un vadītāju iekļautības mācību programmu. Lai nodrošinātu kultūru, kuras pamatā ir iekļautība, savstarpēja cieņa un psiholoģiskā drošība, tika izveidoti divi jauni amati: ar 2023. gadu darbu sāka jaunais mediators, kurš veido dialogu, novērš un risina nesaskaņas darbavietā, un jaunais cilvēkresursu daudzveidības un iekļautības konsultants, kurš aplūko visas ar cilvēkiem un kultūru saistītās tēmas caur daudzveidības un iekļautības prizmu.
Visu 2023. gadu ECB darba kārtībā svarīga loma bija dzimumu daudzveidībai un vienlaikus arī visiem citiem daudzveidības aspektiem, kā arī iekļautības kultūras veicināšanai. To atspoguļo EDGE Move & EDGEplus sertifikācija, ECB progress 2020.–2026. gada dzimumu daudzveidības mērķu sasniegšanā, apmaksāta bērna kopšanas atvaļinājuma ieviešana otram vecākam, stažēšanās izmēģinājuma projekta īstenošana kandidātiem ar autiskā spektra traucējumiem, izpratnes vairošanas sesijas un pasākumi saistībā ar rasi un etnisko piederību, sabiedrotību, invaliditāti un LGBT+ kopienas iekļaušanu.
Piesaistot labākos Eiropas talantus, ECB piedalījās vairākos karjeras gadatirgos nepietiekami pārstāvētajām grupām, piemēram, ADAN (Afro Deutsches Akademiker Netzwerk) organizētajā Eiropas lielākajā karjeras gadatirgū cilvēkiem ar tumšu un atšķirīgu ādas krāsu, LGBT+ karjeras gadatirgū Sticks & Stones, kā arī herCAREER gadatirgū sieviešu profesionālās karjeras virzībai. Lai piesaistītu kandidātus ar invaliditāti, ECB popularizēja savas vakances myAbility platformā. Paaugstinot sieviešu līdzdalības līmeni un iekļaujot sievietes no dažādām sociālajām un ekonomiskajām grupām, ECB turpināja piedāvāt ECB stipendiju sievietēm. Turpinot apliecināt solidaritāti un atbalstu, ECB uzsāka stipendiju programmas īstenošanu 15 studentiem no Ukrainas, kuri Ukrainā tika uzņemti maģistrantūrā.
Izpratne par klimata pārmaiņu ietekmi un pārejas vajadzībām ekonomikā un finanšu nozarē ECB ir būtiska tās pilnvaru īstenošanai
Klimata pārmaiņas rada arvien vairāk izaicinājumu, un jo ilgāk mēs gaidām, lai samazinātu oglekļa dioksīda emisijas un pārietu uz zaļāku ekonomiku, jo lielākas ir izmaksas.[91],[92] Neraugoties uz panākto progresu, pasaule joprojām nespēj ierobežot globālās temperatūras paaugstināšanos līdz 1.5 °C virs līmeņa, kāds bija pirms industriālā laikmeta.[93] Tas nozīmē, ka ar klimata pārmaiņām un pēkšņu pāreju saistītie riski pieaug, ietekmējot monetāro politiku un finanšu un banku sistēmas stabilitāti. ECB pilnvaru īstenošanai tai ir būtiski izprast klimata pārmaiņu ietekmi uz tautsaimniecību un finanšu nozari.
Tāpēc ECB klimata pārmaiņu centra vadībā un sadarbībā ar iekšējām iesaistītajām pusēm un Eurosistēmu, iesaistot attiecīgās komitejas un organizējot īpašus ar klimata jautājumiem saistītus forumus, turpināja izstrādāt klimata programmu. 2023. gadā ECB turpināja integrēt Eiropas Klimata aktā noteiktos mērķus un vides apsvērumus savos stratēģijas noteikšanas, projektu un politikas veidošanas procesos.
Pagājušajā gadā ECB izstrādāja savu klimata un dabas aizsardzības plānu 2024.–2025. gadam, kurā izklāstītas darbības, kas tiks veiktas, lai sasniegtu stratēģiskos klimata mērķus. Tā noteica arī trīs galvenās darbības jomas: pārejas uz zaļo ekonomiku veicināšanu, izpratnes par klimata pārmaiņu augošo fizisko ietekmi vairošanu un darba ar dabas riskiem turpināšanu.
Konkrēti panākumi tika gūti vairākās jomās, aptverot plašu ECB uzdevumu loku (11.3. att.).
ECB pētīja klimata pārmaiņu ekonomisko un finansiālo ietekmi un to ietekmi uz tās uzdevumu izpildi
Lai uzlabotu klimata datu pieejamību, Eiropas Centrālo banku sistēma publicēja ar klimata pārmaiņām saistītus ilgtspējīga finansējuma, siltumnīcefekta gāzu emisiju un fizisko risku rādītājus (sk. 7.2. iedaļu).
ECB strādā pie tā, lai veicinātu izpratni par klimata pārmaiņu risku ietekmi uz tautsaimniecību un finanšu sistēmām un izstrādātu atbilstošu makroprudenciālo reakciju
ECB banku uzraudzībā, lai gan Vienotā uzraudzības mehānisma ietvaros uzraugāmās kredītiestādes panāca būtisku progresu savā klimata pārmaiņu un vides risku pārvaldības praksē, vairākas iestādes nesasniedza 2023. gada martā plānoto progresu. ECB turpinās cieši monitorēt banku progresu un, ja nepieciešams, veikt izpildes pasākumus.[95]
ECB strādā pie euro banknošu drošības un ilgtspējības uzlabošanas
Gadu gaitā ECB pastāvīgi uzlabojusi euro banknošu drošību un ilgtspējību visā skaidrās naudas aprites ciklā.[96] 2023. gadā tā publicēja pētījumu par euro banknošu kā maksājumu instrumenta vidisko pēdu. Nākotnes euro banknotes tiek izstrādātas atbilstoši ekodizaina principiem. Tas nozīmē, ka vides aspekti tiek ņemti vērā visos banknošu izstrādes procesa posmos (sk. 6.2. iedaļu).
ECB veic analīzi un piedalās politiskajās diskusijās par ilgtspējīga finansējuma palielināšanu ES un starptautiskā līmenī
Kopš 2021. gada ECB darbinieki piedalījušies mācību kursos un daudzpusējos tehniskos semināros ar centrālajām bankām un ieinteresētajām pusēm ārpus Eiropas Savienības. Tā piedalījās arī daudzās darba grupās un pasākumos ar centrālajām bankām un citām iestādēm, kā arī forumos, lai īstenotu klimata programmu un piedalītos regulārā viedokļu apmaiņā. To vidū ir NGFS, Finanšu stabilitātes padome, Bāzeles Banku uzraudzības komiteja, Eiropas uzraudzības iestādes un Eiropas Sistēmisko risku kolēģija, Starptautisko norēķinu banka, G7, G20 un Starptautiskais Valūtas fonds.
ECB inovatīvajos pētījumos aplūkoti ar dabu saistītie riski, klimata un dabas saikne un to ietekme uz tautsaimniecību
Inovatīvie pētījumi par riskiem, kas saistīti ar dabu, parādīja, ka ekosistēmu degradācija radīs problēmas uzņēmumiem un, iespējams, izplatīsies bankās, jo gandrīz 75 % no uzņēmumiem izsniegtajiem aizņēmumiem eurozonā (gandrīz 3.24 trilj. euro) tiek izsniegti aizņēmējiem, kas lielā mērā atkarīgi no ekosistēmu pakalpojumiem. Turklāt ECB pirmo reizi izpētīja pārejas riskus un klimata un dabas saikni. Ņemot vērā klimata pārmaiņas un zemes izmantošanas pārmaiņas kā galvenos bioloģiskās daudzveidības zuduma cēloņus, eurozonas uzņēmumu ietekme uz dabu ir līdzvērtīga "neskarto" biotopu zudumu platībai 582 milj. hektāru apmērā visā pasaulē. Pētījumā uzsvērts, cik svarīgi ir integrēt klimata pārmaiņas un dabas zudumus riska novērtēšanas sistēmās, jo tās ir nesaraujami saistītas.
Notiek darbs, lai uzlabotu ECB ikdienas operāciju un ar monetāro politiku nesaistīto aktīvu portfeļu ekoloģisko sniegumu
ECB 2023. gada martā sāka publicēt ikgadējo ar klimata pārmaiņām saistīto finanšu informāciju par tās ar monetāro politiku nesaistīto aktīvu portfeļiem papildus gadskārtējai vides deklarācijai, kas kopā sniedz pārskatu par ECB darbības ietekmi uz vidi un tās finansēto oglekļa dioksīda emisiju līmeni, kā arī ar to saistītajiem mērķrādītājiem.[97] Aktualizēti dati par ECB sniegumu vides aizsardzības jomā 2023. gadā būs pieejami 2024. gadā.
2023. gadā ECB turpināja nodrošināt progresu tādu inovatīvu risinājumu izstrādē un ieviešanā, kuri sekmē tās procesu efektivitāti. Visā organizācijā ir ieviesti digitālie risinājumi, t. sk. mākslīgais intelekts (MI), mašīnmācīšanās, roboti un tērzēšanas roboti.
Darbojoties centrālo banku jomā, ECB izmantoja MI, lai padziļinātu izpratni par cenu noteikšanas tendencēm un inflācijas dinamiku Eiropas Savienībā (ES). Lai apstrādātu milzīgu reālā laika datu apjomu attiecībā par konkrēto produktu cenām, tika izmantota rasmošana un mašīnmācīšanās.[98] Banku uzraudzības jomā 2019. gadā uzsāktajā SupTech programma tika izstrādāti 14 rīki, kas uzraugiem palīdz vākt un analizēt lielu kvantitatīvo un kvalitatīvo datu apjomu, automatizēt procesus, labāk sadarboties un izmantot MI, lai paātrinātu un padziļinātu uzraudzības analīzi.[99]
Visbeidzot, inovācijas aktīvi veicina Valde. 2023. gada februārī Valdes locekļi pirmo reizi piedalījās Inovāciju forumā, kurš tika organizēts klātienes "tirgusplača stila" formātā un kurā tika veikti nozīmīgāko ECB inovāciju projektu izlases interaktīvi demonstrējumi.
Manu profesionālo izaugsmi ļoti veicinājusi karjeras attīstība ECB. Uzsākot jaunu darbu un pārceļoties uz jaunu valsti, spēru drosmīgu soli. Pievienojos ECB pārmaiņu brīdī kā jauna pētniece analītiķe darbam statistikas jomā, kura nepārtraukti attīstās. Tā kā ECB tolaik bija tikai daži simti darbinieku, bija nepieciešama pilnīga iesaiste – katrs no mums izpildīja vairākas funkcijas. Katru dienu man bija dažādi pienākumi: apspriedos par prasībām dažādās politikas jomās, izstrādāju statistisko regulējumu, rakstīju programmas kodu un palaikam arī sacerēju kādu runu. Laikā, kad institucionālā politika vēl bija savā attīstības sākumposmā, bieži ar aizrautību vēroju, kā tiek pārņemti mani radošie risinājumi.
Laikam ejot, ECB paplašinājās profesionālās izaugsmes iespējas. Strādāju dažādās ar statistiku saistītās jomās, un man bija iespēja padziļināt savas zināšanas un paplašināt pieredzi. Īpaši neaizmirstams ir pienākums vadīt nacionālo centrālo banku un nacionālo kompetento iestāžu apmeklējumus, lai veidotu ciešāku sadarbību un sniegtu ieteikumus par pārskatu sagatavošanu jaunajām eurozonas dalībvalstīm.
Šobrīd strādāju jaunizveidotajā Datu birojā, kura mērķis ir optimizēt institucionālo datu pārvaldību (t. sk. mākslīgā intelekta jomā) un Datu biroja vadītājam sniegtos pārskatus. Mans darbs saistīts arī ar Dažādības un iekļaušanas forumu. Gūstu gandarījumu, veicot šos caurviju uzdevumus, strādājot ar dažādām grupām un palīdzot veidot un ietekmēt plašāku ECB politiku.
Šajā laikā piedzīvoti arī zaudējumi. Te nāk prātā, piemēram, breksits, kas radīja šaubas par iespēju turpināt šeit strādāt. Tomēr, pateicoties dinamiskajai videi, motivētiem kolēģiem un turpmākas attīstības iespējām, visvairāk atmiņā palikuši tieši uzvaras brīži.
Spilgti atceros gatavošanos svinīgajai ECB atklāšanas ceremonijai 1998. gada jūnijā. Es darbojos nelielā grupā, kas organizēja šo nozīmīgo pasākumu. Kolektīvā valdīja liels entuziasms un biedriskums, neraugoties uz sarežģītajiem organizatoriskajiem uzdevumiem saistībā ar jaunas iestādes izveidi, lai tā spētu ātri nostāties uz savām kājām. Vairākus gadus pēc tam es labprāt palīdzēju organizēt gan publiskus, gan darbiniekiem paredzētus ECB pasākumus, kuri kļuva arvien daudzveidīgāki un plašāki.
2016. gadā es izmantoju iekšējās mobilitātes iespēju un šobrīd strādāju Valodu nodaļā, kur veicu budžeta plānošanas, iepirkuma un pakalpojumu sniedzēju vadības uzdevumus saistībā ar tulkošanu un rediģēšanu visās Eiropas Savienības 24 oficiālajās valodās. Šīm atbalsta funkcijām ir būtiska loma, jo tās palīdz nodrošināt skaidru un efektīvu ECB komunikāciju ar ekspertiem un plašāku sabiedrību. Kā jau tas notiek ECB, arī mēs savā darbā turpinām iesaistīt jaunākās tehnoloģijas. Piemēram, lai uzlabotu mūsu procesu efektivitāti, mēs darbā iestrādājam mākslīgā intelekta metodes.
Domājot par šo garo un aizraujošo ceļu, es lepojos ar to, ka man bija iespēja sniegt savu ieguldījumu ECB – pasaules līmeņa iestādes, kas gandrīz 350 miljoniem cilvēku eurozonā nodrošina cenu stabilitāti un finanšu sistēmas aizsardzību, – izveidē. Esmu arī pateicīgs par to, ka visā ECB karjeras laikā man bija iespēja profesionāli un personiski pilnveidoties.
10 gadu vēlāk ECB, reaģējot uz finanšu krīzi, izveidoja neatkarīgo Eiropas Sistēmisko risku kolēģiju (ESRK), un man bija iespēja izmēģināt kaut ko jaunu. 2010. gada sākumā mani lūdza uzņemties vadīt ESRK izveides projektu. Gadu vēlāk mani iecēla par ESRK Sekretariāta vadītāju. Kopš tā brīža katru dienu esmu ar patiesu gandarījumu strādājis, lai saglabātu finanšu nozares noturību plašā institucionālajā kontekstā, sadarbojoties ar centrālajām bankām un uzraudzības iestādēm gan Eiropas, gan nacionālā līmenī, kā arī ar ECB un ESRK iesaistīto iestāžu kolēģiem, kas ir izcili speciālisti savā jomā.
Pievienojos Eiropas Monetārajam institūtam 1995. gadā kā viens no pirmajiem 100 kolēģiem ar uzdevumu veikt sagatavošanās darbus euro – Eiropas vienotās valūtas – ieviešanai. 1998. gadā es ātri apguvu, kā ECB strādā kopā ar nacionālajām centrālajām bankām. Ar entuziasmu palīdzēju koordinēt vispārējo pārbaudi un pārliecināties, ka jaunizveidotās Eiropas sistēmas – gan saistībā ar monetārās politikas operācijām, gan ar maksājumu veikšanu un statistikas vākšanu – darbojas labi.
Ņemot vērā ECB apņemšanos veicināt iekšējo mobilitāti, es izmantoju tās sniegto iespēju strādāt sešās dažādās darbības jomās – maksājumu, IT, cilvēkresursu, sekretariāta, statistikas un tirgus jomā. Tas man ļāva padziļināt zināšanas par centrālās bankas darbības pamataspektiem un pilnveidot projektu vadības, cilvēkresursu vadības un līderības prasmes. Mani motivēja saskarsme ar kolēģiem ar atšķirīgu skatpunktu un domāšanas veidu, un man izdevās izveidot paliekošas sadarbības un draudzības saites visā Eiropā.
ECB misija mani iedvesmo, un jūtos lepna, ka varēju sniegt ieguldījumu veiksmīgās Eiropas pārmaiņu ieviešanas iniciatīvās. Kā piemēru varu minēt ieviesto dokumentu un informācijas pārvaldības sistēmu, kas tiek izmantota, lai efektīvi dalītos ar informāciju un to izplatītu nacionālo centrālo banku kolēģiem un lai nodrošinātu ECB institucionālās atmiņas saglabāšanu.
Šobrīd ar prieku pildu Finanšu operāciju pakalpojumu nodaļas vadītājas pienākumus. Man patīk darbā sajust ciešu saikni ar tirgiem, un es ar prieku pildu savus ikdienas pienākumus un piedalos interesantos projektos, kuru ietvaros notiek sadarbība ar kolēģiem dažādās ECB darbības jomās, kā arī ar centrālajām bankām un ārējiem partneriem. Pavisam nesen mēs izveidojām fiskālās un maksājumu aģentūras pakalpojumus Eiropas Komisijas vajadzībām.
Savā brīvajā laikā labprāt lasu, gatavoju ēdienu un dodos pārgājienos. Tāpat aktīvi piedalos ECB pārgājienu kluba pasākumos. Tā ir lieliska iespēja satikt kolēģus ārpus darba un baudīt dažādu Eiropas reģionu dabu.