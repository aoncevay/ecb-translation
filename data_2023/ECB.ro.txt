În 2023, BCE și-a consolidat progresele în combaterea inflației în zona euro. La începutul anului, inflația totală încă se situa aproape de nivelurile maxime. Deși erau în curs de atenuare, efectele negative generate de șocurile anterioare la nivelul ofertei și al cererii încă alimentau creșterea prețurilor. Două evoluții importante au creat însă premisele unei scăderi pronunțate a inflației pe parcursul anului.
În primul rând, efectele șocurilor anterioare au început să se estompeze. Prețurile produselor energetice s-au redus abrupt, după salturile înregistrate ca urmare a războiului nejustificat dus de Rusia în Ucraina, iar blocajele la nivelul ofertei pe plan mondial s-au diminuat în continuare. De remarcat că jumătate din scăderea inflației în 2023 a fost determinată de ajustarea prețurilor produselor energetice. În al doilea rând, BCE a continuat să înăsprească politica monetară, ceea ce a contribuit, de asemenea, la diminuarea inflației prin temperarea cererii. În total, în perioada ianuarie-septembrie, am majorat ratele dobânzilor cu încă 200 puncte de bază.
Astfel, am continuat să urmăm o abordare bazată pe date în luarea deciziilor privind ratele dobânzilor, având în vedere mediul caracterizat de incertitudini pronunțate. Pentru a calibra cu precizie nivelul până la care ratele trebuiau majorate, am introdus trei criterii: perspectivele inflației, dinamica inflației de bază și robustețea transmisiei politicii monetare. Până în luna septembrie, am constatat că perspectivele inflației se îmbunătățeau, iar politica monetară se transmitea de o manieră solidă. Cu toate acestea, inflația de bază se menținea ridicată, iar presiunile din surse interne asupra prețurilor erau puternice.
Pe baza acestor evoluții, am decis că ratele dobânzilor reprezentative ale BCE au atins niveluri care, dacă vor fi menținute pe o durată suficient de îndelungată, vor contribui substanțial la revenirea la momentul oportun a inflației la nivelul țintei noastre. În același timp, ne-am angajat să menținem ratele la aceste niveluri atât timp cât este necesar, continuând totodată să urmăm o abordare bazată pe date, cu utilizarea acelorași criterii, pentru a determina nivelul de restrictivitate și durata corespunzătoare de aplicare a acesteia.
În paralel, am devansat normalizarea bilanțului Eurosistemului pentru a asigura menținerea acestuia în concordanță cu orientarea generală a politicii noastre. Bilanțul s-a diminuat cu peste 1 000 de miliarde EUR în 2023, această reducere fiind determinată în mare parte de rambursările scadente și anticipate în cadrul operațiunilor țintite de refinanțare pe termen mai lung. De asemenea, pe parcursul anului am încheiat reinvestirile în cadrul programului nostru de achiziționare de active. În luna decembrie am anunțat și eliminarea treptată a reinvestirilor în cadrul programului de achiziționare în regim de urgență în caz de pandemie.
Pe măsură ce consolidam progresele în combaterea inflației, am avansat și în activitatea privind luarea în considerare a riscurilor climatice în cadrul atribuțiilor noastre. În luna martie, am publicat primele informații financiare legate de schimbările climatice cu privire la deținerile Eurosistemului de titluri emise de sectorul corporativ. Intensitatea emisiilor de dioxid de carbon aferente reinvestirilor activelor noastre corporative a scăzut cu aproximativ două treimi în cele 12 luni ulterioare începerii, în luna octombrie 2022, a reinvestirilor orientate către emitenți cu performanțe climatice mai bune.
În 2023 am înregistrat progrese considerabile într-un alt domeniu esențial pentru activitatea noastră: plățile. Am lansat în luna martie noul nostru sistem de plăți de mare valoare T2. Acesta contribuie la armonizarea și eficiența piețelor financiare europene, introducând un nou sistem de decontare pe bază brută în timp real, ce înlocuiește sistemul TARGET2 care a funcționat din anul 2007 și eficientizează gestionarea lichidității în banii băncii centrale.
Am lansat, de asemenea, etapa de pregătire a proiectului aferent euro digital. Această etapă a început în luna noiembrie după o etapă de investigare fructuoasă, de doi ani, și va pune bazele pentru o eventuală emisiune a monedei euro digitale. O monedă euro digitală nu ar înlocui numerarul, ci l-ar completa. Numerarul rămâne cel mai utilizat mijloc de plată în rândul cetățenilor zonei euro, marea majoritate a acestora considerând că este important să aibă opțiunea de a efectua plăți cu numerar.
Acesta este, în parte, motivul pentru care BCE pregătește o nouă serie de bancnote euro, cel mai tangibil și vizibil simbol al unității europene. Consiliul guvernatorilor a selectat „Cultura europeană” și „Râuri și păsări” ca fiind două posibile teme pentru noua serie, pe baza rezultatelor a două sondaje publice din vara anului 2023. Privind în perspectivă, cetățenii europeni vor avea posibilitatea de a-și exprima preferințele cu privire la o listă scurtă cu variante de concepții grafice. În 2026 se preconizează că BCE va lua o decizie referitoare la concepțiile grafice finale.
Într-un an care a marcat cea de-a 25-a aniversare a BCE, am sărbătorit intrarea Croației în zona euro. Ca urmare a adoptării euro de către Croația în luna ianuarie, numărul țărilor din zona euro a ajuns la 20, dublându-se aproape față de momentul lansării monedei unice. Expansiunea zonei euro reflectă menținerea atractivității uniunii noastre monetare într-o lume din ce în ce mai imprevizibilă. În 2023, susținerea pentru moneda euro în rândul populației a continuat să se situeze aproape de niveluri record.
Toate aceste realizări nu ar fi fost posibile fără eforturile deosebite depuse de membrii personalului BCE și fără devotamentul de care au dat dovadă față de misiunea noastră: menținerea stabilității prețurilor pentru cetățenii din zona euro. Este o onoare să mă aflu în fruntea lor și a acestei instituții.
Rata șomajului în zona euro s-a situat în medie la 6,5% în 2023; aceasta a scăzut de la 6,6% în ianuarie la 6,5% în martie și a rămas, în linii mari, stabilă la acest nivel până la finele anului.
Inflația totală în zona euro s-a situat la 2,9% în decembrie 2023, în scădere de la 9,2% în decembrie 2022. Declinul a fost tot mai generalizat la nivelul componentelor.
BCE a majorat ratele dobânzilor reprezentative cu încă 200 puncte de bază pe parcursul anului 2023, cea la facilitatea de depozit ajungând la 4%. Întărirea politicii monetare s-a transmis puternic la nivelul economiei.
Rata fondurilor proprii de nivel 1 de bază a băncilor din zona euro a fost de 15,6% în trimestrul III 2023. Acest indicator s-a apropiat de nivelul său maxim înregistrat de la începutul supravegherii bancare europene și a reflectat creșterea profitabilității și reducerea riscurilor asociate portofoliilor băncilor.
60% dintre cetățenii din zona euro consideră important să aibă opțiunea de a plăti în numerar. În același timp, mai mult de jumătate dintre consumatorii din zona euro preferă să plătească cu cardul sau să folosească alte metode de plată electronică.
BCE a publicat trei seturi noi de indicatori statistici referitori la finanțarea durabilă, emisiile de carbon și riscurile fizice, în cadrul planului său de acțiune mai amplu privind schimbările climatice.
În 2023, BCE a sărbătorit aniversarea a 25 de ani de la înființare cu mesajul „Valoarea unității”, evidențiind astfel succesul monedei unice și beneficiile acesteia pentru cetățenii Europei.
Intensitatea emisiilor de dioxid de carbon aferente reinvestirilor a scăzut cu peste 65% în cele 12 luni după începerea reinvestirilor orientate în octombrie 2022.
1 Inflația scade puternic, pe măsură ce întărirea politicii monetare a BCE continuă să fie transmisă de o manieră solidă
Economia mondială a înregistrat o evoluție peste așteptări în anul 2023, continuând să crească într-un ritm moderat. Expansiunea s-a datorat în principal creșterii economice consemnate de economiile de piață emergente și de Statele Unite, majoritatea celorlalte economii avansate fiind mai puternic afectate de condițiile restrictive de finanțare și de incertitudinea geopolitică considerabilă. Inflația globală s-a redus semnificativ în condițiile în care prețurile materiilor prime energetice au scăzut, în timp ce presiunile inflaționiste la nivelul inflației de bază s-au menținut ridicate. Euro s-a consolidat în termeni efectivi nominali și față de dolarul SUA.
1.1 Activitatea economică globală a crescut într-un ritm moderat, în timp ce inflația totală a scăzut
Creșterea economică globală a fost moderată în contextul înăspririi politicii monetare și al incertitudinii ridicate
Sursa: BCE, calcule ale experților BCE și Proiecțiile macroeconomice pentru zona euro ale experților BCE, martie 2024Notă: „PIB mondial” nu include zona euro. Media prepandemică se referă la perioada 2012-2019. Valorile pentru anul 2023 sunt estimări bazate pe datele disponibile și pe Proiecțiile macroeconomice pentru zona euro ale experților BCE din luna martie 2024.
Dinamica schimburilor comerciale internaționale s-a redus odată cu normalizarea tiparelor de consum după pandemie
Schimburile comerciale internaționale au avut o evoluție modestă în anul 2023, în condițiile în care dinamica importurilor a încetinit la 1,2%, cu mult sub rata de creștere de 5,5% din anul precedent și sub media prepandemică de 3,1%[3]. Încetinirea a reflectat trei tendințe majore. În primul rând, cererea de servicii a revenit în prim plan în defavoarea cererii de bunuri la nivel mondial, în condițiile eliminării complete a restricțiilor legate de pandemie. În al doilea rând, consumul, care se bazează în general mai puțin pe importuri decât investițiile, și-a majorat ponderea în cererea internă. În al treilea rând, economiile de piață emergente, în care comerțul reacționează mai puțin la schimbările la nivelul activității economice, au avut o contribuție mai mare la activitatea economică globală în 2023. În pofida înmulțirii barierelor comerciale și a rezultatelor sondajelor de afaceri care sugerează o posibilă relocare a lanțurilor de valoare adăugată, numărul dovezilor privind fragmentarea fluxurilor comerciale agregate a rămas până în prezent limitat.
Inflația anuală măsurată prin indicele prețurilor de consum (IPC) în țările membre OCDE, cu excepția Turciei, a scăzut față de nivelurile înalte consemnate pe parcursul anului 2023, pe seama reducerii prețurilor produselor energetice, până la 3,9% în luna decembrie. Pe ansamblul anului 2023, aceasta s-a situat la 5,3%, față de 7,3% în anul 2022 (Graficul 1.2, tabloul a). Tot în scădere a fost și inflația exclusiv produse energetice și alimente, dar într-o măsură mult mai mică, indicând faptul că presiunile inflaționiste la nivelul inflației de bază s-au menținut puternice și generalizate. Acest fapt a fost evident în special în economiile avansate, în care condițiile restrictive pe piețele forței de muncă au contribuit la ritmuri alerte de creștere a salariilor, astfel încât inflația la nivelul serviciilor a fost mai persistentă (Graficul 1.2, tabloul b).
Sursa: Surse naționale prin intermediul Haver Analytics și calcule ale experților BCE și ale OCDE.Notă: ZE: zona euro. Inflația în țările OCDE nu include Turcia și este calculată de către OCDE pe baza IPC naționali și a ponderilor anuale ale cheltuielilor pentru consumul final privat la paritatea puterii de cumpărare. Inflația de bază nu include produsele energetice și alimentele. Cele mai recente observații se referă la luna decembrie 2023.
Prețurile materiilor prime energetice au scăzut pe măsură ce efectul cererii scăzute a devenit mai puternic decât constrângerile asupra ofertei
Euro s-a apreciat atât în termeni efectivi nominali, cât și față de dolarul SUA
Riscurile majore la adresa perspectivelor de creștere economică la nivel global au vizat, la finele anului 2023, o nouă escaladare a tensiunilor geopolitice, decelerarea mai rapidă a economiei Chinei și presiuni inflaționiste mai persistente care ar necesita înăsprirea peste așteptări a politicii monetare. Materializarea acestor riscuri ar conduce la restrângerea activității economice pe plan mondial. Totodată, piețele de mărfuri internaționale s-au menținut deosebit de senzitive la riscurile pe partea ofertei care, la rândul lor, ar putea alimenta inflația și limita creșterea economiei mondiale în anul curent.
Creșterea economică în zona euro s-a temperat în condițiile extinderii impactului generat de majorarea ratelor dobânzilor
Sursa: Eurostat și calcule BCE.Notă: Datele privind comerțul cu amănuntul sunt exprimate în termeni reali. Cele mai recente observații se referă la decembrie 2023 pentru producția realizată de servicii, respectiv la ianuarie 2024 în celelalte cazuri.
Investițiile în construcții au continuat, în linii mari, să se reducă pe parcursul anului 2023. Aceasta s-a datorat în principal scăderii consemnate de investițiile în construcții rezidențiale ca urmare a costurilor ridicate de construcție, a creșterii continue a ratelor dobânzilor la creditele ipotecare și a înăspririi standardelor de creditare bancară, ceea ce a îngreunat accesul populației la finanțare și a afectat cererea de proprietăți rezidențiale. Alte categorii de construcții, precum construcțiile inginerești, au continuat să fie mai reziliente, sprijinite de investițiile în infrastructura publică. La sfârșitul anului 2023, investițiile în construcții se situau cu aproximativ 2,1% peste nivelul înregistrat înainte de pandemie, scăzând cu 0,6% în total în 2023.
Sursa: Eurostat și calcule BCE.Notă: Cele mai recente observații se referă la ianuarie 2024 pentru rata șomajului și la trimestrul IV 2023 pentru gradul de ocupare a forței de muncă și pentru numărul de ore lucrate.
Ponderea în PIB a deficitului bugetar din zona euro s-a diminuat pe măsură ce autoritățile guvernamentale au început să restrângă treptat măsurile discreționare de sprijin
Ponderea în PIB a deficitului bugetar agregat din zona euro a continuat să se reducă în anul 2023, urmând o traiectorie începută în perioada de vârf a pandemiei (Graficul 1.6)[5]. Întărirea treptată a politicii fiscale se reflectă, de asemenea, în orientarea politicii fiscale, care a consemnat o înăsprire moderată în 2023 pentru al treilea an consecutiv[6]. Cu toate acestea, doar puțin peste o treime din relaxarea orientării politicii fiscale din anul 2020 a fost inversată deocamdată (Graficul 1.6). Aceasta înseamnă că soldul bugetar ajustat ciclic se menține net inferior nivelului său prepandemic, ca urmare a măsurilor durabile adoptate în contextul pandemiei în 2020 și a sprijinului acordat începând cu anul 2022 pentru reducerea impactului scumpirii produselor energetice.
Sursa: Proiecțiile macroeconomice pentru zona euro ale experților Eurosistemului, decembrie 2023 și calcule BCE.Notă: Indicatorul privind orientarea politicii fiscale este ajustat, pe partea de venituri, începând cu anul 2021, prin excluderea granturilor acordate prin intermediul Mecanismului de redresare și reziliență din cadrul NGEU, întrucât aceste venituri nu au efecte de înăsprire a condițiilor macroeconomice.
O nouă înăsprire a orientării politicii fiscale ar fi adecvată
Orientarea politicii fiscale în zona euro și măsurile discreționare
Sursa: Proiecțiile macroeconomice pentru zona euro ale experților Eurosistemului, decembrie 2023 și calcule BCE.Notă: Indicatorul privind orientarea politicii fiscale este ajustat, pe partea de venituri, începând cu anul 2021, prin excluderea granturilor acordate prin intermediul Mecanismului de redresare și reziliență din cadrul NGEU, întrucât aceste venituri nu au efecte de înăsprire a condițiilor macroeconomice. „Alte măsuri” se referă cu precădere la măsurile adoptate în timpul pandemiei și la retragerea ulterioară a acestora.
O nouă înăsprire a orientării politicii fiscale pare, de asemenea, adecvată din perspectiva politicii monetare. În condițiile în care, în prezent, criza energetică s-a atenuat în mare măsură, autoritățile guvernamentale ar trebui să continue retragerea măsurilor de sprijin aferente, ceea ce este esențial pentru a evita intensificarea presiunilor inflaționiste pe termen mediu. În caz contrar, s-ar impune o politică monetară mai restrictivă. Pe lângă retragerea măsurilor luate în contextul pandemiei și a celor asociate produselor energetice, autoritățile guvernamentale ar trebui, în general, să înregistreze progrese în direcția unor poziții fiscale mai solide pentru a asigura înscrierea finanțelor publice pe o traiectorie sustenabilă.
UE are nevoie de un cadru solid și credibil pentru coordonarea politicilor economice și bugetare
Un cadru solid al Uniunii Europene pentru coordonarea și supravegherea politicilor economice și bugetare rămâne esențial. În urma unor discuții ample, în anul 2023 Consiliul Uniunii Europene a convenit asupra unei reforme a cadrului de guvernanță economică al UE, care a deschis calea unui dialog tripartit între Comisia Europeană, Consiliul UE și Parlamentul European. 2024 va fi un an important pentru trecerea la implementarea acesteia[7].
Către finele anului, costurile cu forța de muncă au devenit cel mai important determinant al inflației interne
1.5 Condițiile de creditare și de finanțare s-au înăsprit puternic, pe fondul creșterii ratelor dobânzilor
Scădere a randamentelor obligațiunilor, în pofida întăririi politicii monetare, reflectând modificarea anticipațiilor spre sfârșitul anului
Ratele dobânzilor pe termen lung și costul împrumuturilor pentru firme și populație pentru achiziția de locuințe
Sursa: Bloomberg, LSEG şi calcule BCE.Notă: Date lunare. Randamentul obligațiunilor guvernamentale cu scadența la zece ani din zona euro este calculat ca medie ponderată cu PIB. Indicatorii aferenți costului împrumuturilor se calculează prin agregarea ratelor dobânzilor bancare pe termen scurt și lung, utilizând o medie mobilă pe 24 de luni a volumelor de operațiuni noi. Cele mai recente date se referă la luna decembrie 2023.
Evoluția masei monetare în sens larg și a intermedierii bancare a reflectat întărirea politicii monetare
Ratele dobânzilor la creditele bancare s-au majorat abrupt atât pentru firme, cât și pentru populație, pe fondul întăririi politicii monetare
Creditarea bancară a populației și a firmelor a consemnat un declin pronunțat în anul 2023, pe fondul înăspririi condițiilor de creditare (Graficul 1.11). Fluxurile lunare nete de împrumuturi au fost aproape zero în ultimele trei trimestre ale anului. Ritmul anual de creștere a creditelor bancare acordate populației s-a redus, situându-se la 0,3% în luna decembrie, reflectând în principal încetinirea dinamicii creditelor ipotecare în contextul ieftinirii locuințelor pentru prima dată din anul 2014. Rata anuală de creștere a creditelor bancare acordate firmelor s-a comprimat de asemenea, ajungând la 0,4% în luna decembrie, în timp ce fluxurile nete de finanțare din surse externe către firme au înregistrat minime istorice (Graficul 1.12).
Dinamica M3 și cea a creditului acordat firmelor și populației
Sursa: BCE și Eurostat.Notă: Firme = companii nefinanciare. IFM = instituții financiare monetare. În cadrul poziției „împrumuturi acordate de sectorul non-IFM și de restul lumii“, instituțiile financiare nemonetare sunt constituite din alți intermediari financiari, fonduri de pensii și societăți de asigurare. „Împrumuturile IFM” și „împrumuturile acordate de sectorul non-IFM și de restul lumii” sunt ajustate cu volumul vânzărilor de credite și al operațiunilor de securitizare. Poziția „altele” reprezintă diferența dintre suma totală și instrumentele enumerate în grafic și include în principal creditele intragrup și creditele comerciale. Cele mai recente date se referă la trimestrul III 2023. Fluxul anual aferent anului 2023 este calculat ca sumă pe patru trimestre a fluxurilor din perioada cuprinsă între trimestrul IV 2022 și trimestrul III 2023.
BCE depune eforturi pentru o mai bună înțelegere a consecințelor macroeconomice ale schimbărilor climatice și ale politicilor de atenuare a impactului acestora, în concordanță cu angajamentele asumate în urma evaluării strategiei de politică monetară din 2020-2021[11]. Aceste eforturi sunt deosebit de importante pentru mandatul fundamental al BCE de menținere a stabilității prețurilor. Complexitatea schimbărilor climatice și caracterul neliniar și deosebit de incert al efectelor acestora necesită o analiză macroeconomică extinsă pentru limitarea erorilor de prognoză și pentru înțelegerea schimbărilor structurale generate de schimbările climatice la nivelul economiei.
Impactul tot mai pronunțat al valurilor de căldură asupra dinamicii prețurilor alimentelor în Europa
În general, fenomenele meteorologice extreme conduc la scăderi ale producției pe termen scurt, dar impactul economic total depășește efectele directe și imediate care ar decurge, de exemplu, din distrugerea locuințelor, a fabricilor și a utilajelor. Acesta s-ar putea concretiza în perturbarea altor regiuni sau sectoare prin legăturile între lanțurile de aprovizionare sau din cauza disfuncționalităților la nivelul infrastructurii. Pierderile de venituri în sectoarele afectate și scăderea producției vor comprima, de regulă, cererea de produse și servicii din alte sectoare. Un alt efect este creșterea incertitudinii, ceea ce ar putea determina gospodăriile și întreprinderile să își reconsidere opiniile cu privire la riscul de dezastre și ar putea astfel avea ca rezultat reducerea cheltuielilor.
Pe un orizont mai îndelungat, schimbările climatice pot, de asemenea, să conducă la reducerea mai persistentă a ritmului creșterii economice[14]. De exemplu, ninsorile reduse cantitativ vor pune în pericol viabilitatea multor domenii schiabile din Europa, în timp ce temperaturile din unele zone mediteraneene ar putea deveni prea ridicate pentru turismul estival, deși unele regiuni nordice ar putea avea de câștigat în această privință. Este probabil ca randamentul producției agricole și al celei forestiere să scadă din cauza temperaturilor medii mai mari. Deși alegerea altor culturi poate atenua unele dintre aceste efecte, producția agricolă poate fi afectată și de variațiile de temperatură și de precipitații mai puțin predictibile. Temperaturile peste cele din zona de confort (aproximativ 19-22°C) – care pot fi înregistrate mai frecvent într-un climat mai cald – micșorează productivitatea lucrătorilor.
Adaptarea, respectiv ajustarea la un climat mai cald, ar putea contribui la limitarea impactului macroeconomic. Aceasta include, de exemplu, instalarea de aparate de aer condiționat pentru reducerea impactului stresului termic asupra productivității muncii sau înlocuirea culturilor în vederea limitării pierderilor de productivitate în agricultură. Cu toate acestea, astfel de măsuri vor avea probabil implicații asupra bugetelor publice și asupra spațiului fiscal disponibil[15]. Asigurările oferă un instrument suplimentar de adaptare, dar se observă deja un decalaj substanțial între țările din UE în ceea ce privește protecția oferită prin intermediul asigurărilor împotriva schimbărilor climatice[16].
Materializarea reducerilor de emisii în vederea îndeplinirii obiectivelor Acordului de la Paris și a evitării unei încălziri globale mai severe reclamă o transformare structurală amplă a economiei. Capitalul și forța de muncă trebuie realocate între sectoare și în interiorul acestora și chiar în cadrul întreprinderilor individuale (de exemplu, producătorii de automobile vor trebui să își ajusteze capacitățile industriale prin migrarea de la fabricarea autoturismelor cu motoare cu ardere internă la cea profilată pe vehicule electrice pe baterii). Succesul acestei realocări va depinde de aplicarea unor politici de tranziție eficace, de flexibilitatea piețelor – în special de capacitatea economiei de a finanța și de a absorbi investițiile substanțiale necesare –, de dezvoltarea unor tehnologii decarbonizate, precum și de existența forței de muncă specializate pentru implementarea acestora.
Este puțin probabil ca analiza care sugerează un impact economic benign al măsurilor de politică privind clima introduse până în prezent să surprindă imaginea de ansamblu[17]. Evaluările disponibile bazate pe modele ale traiectoriilor prețurilor carbonului indică doar un efect limitat asupra producției și inflației[18]. Cu toate acestea, măsurile adoptate sunt încă departe de a determina atingerea obiectivului UE de reducere a emisiilor, iar impactul mai cuprinzător al tranziției – inclusiv efectele unor reglementări și obiective mai ambițioase – poate fi mai complicat de cuantificat.
Viteza la care se derulează procesul de tranziție afectează semnificativ impactul economic final: amânarea tranziției va impune ulterior modificări mai rapide și mai radicale ale politicilor, alimentând probabilitatea apariției unor active inutilizabile și a creșterii șomajului structural[19]. De asemenea, diversele politici de tranziție produc efecte diferite asupra productivității[20]. Politicile orientate către piață – cum ar fi taxele pe carbon – au un impact mai redus asupra productivității companiilor cu emisii ridicate de dioxid de carbon decât politicile care nu sunt orientate către piață (precum interzicerea anumitor produse sau procese).
Competitivitatea economiei zonei euro este, de asemenea, afectată de opțiunile globale privind politicile de tranziție. Acestea includ prețuri mai ridicate ale carbonului, dar și politici industriale, cum ar fi recenta lege de reducere a inflației din Statele Unite. Sistemul de comercializare a certificatelor de emisii (ETS) al UE poate declanșa „scurgeri ale emisiilor de dioxid de carbon”, respectiv relocarea activității economice și a emisiilor în regiuni cu cerințe mai puțin stricte în acest domeniu. Aceasta se poate reduce prin calibrarea minuțioasă a mecanismului de ajustare a carbonului la frontieră (Carbon Border Adjustment Mechanism – CBAM), dublat de mecanismele de prevenție a scurgerilor emisiilor de dioxid de carbon existente[21].
Pe ansamblu, schimbările climatice și politicile de reducere a efectelor acestora afectează aproape toate aspectele analizei macroeconomice efectuate de băncile centrale. Rămân în dezbatere aspecte importante privind, de exemplu, modalitatea în care ar trebui să se deruleze tranziția și modificările structurale în economie care decurg din aceasta; impactul macroeconomic al fenomenelor meteorologice extreme și al riscurilor generate de accelerarea schimbărilor climatice; și rolul capitalului natural și al serviciilor ecosistemice.
Caseta 2	Rolul profiturilor unitare în presiunile recente din surse interne asupra prețurilor
Această casetă se axează pe modul în care profiturile unitare au contribuit la dinamica presiunilor din surse interne asupra prețurilor în anul 2023 din punct de vedere contabil.
Presiunile din surse interne asupra prețurilor au fost foarte puternice în 2023, dar s-au diminuat ușor în decursul anului, pe fondul scăderii profiturilor unitare
Evoluțiile economice excepționale ulterioare pandemiei explică creșterea puternică a profiturilor unitare în 2022 și la începutul anului 2023
Sursa: Eurostat și calcule BCE.Notă: Cele mai recente date se referă la trimestrul IV 2023.
Pe măsură ce impactul factorilor excepționali s-a atenuat, profiturile unitare s-au realiniat cu ciclul economic, reluându-și rolul specific de amortizor.
De asemenea, BCE a continuat în anul 2023 eliminarea treptată, inițiată în 2022, a măsurilor de relaxare privind garanțiile – măsuri introduse ca răspuns la pandemie –, iar ratingul de credit al Republicii Elene a fost îmbunătățit la nivelul investițiilor cu risc scăzut (investment grade). Pe parcursul anului 2023, Eurosistemul a pus accentul pe gestionarea riscurilor în vederea asigurării unei implementări eficiente a politicilor, inclusiv prin diversificarea surselor acceptate de evaluare a creditului. În condițiile în care ratele dobânzilor reprezentative au fost majorate pentru reducerea inflației, BCE a înregistrat pierderi din veniturile negative din dobânzi, care au fost parțial compensate de rezervele financiare constituite anterior. Se anticipează că veniturile monetare ale BCE se vor majora din nou în perspectivă, ceea ce va sprijini eficacitatea sa operațională.
2.1 Aplicarea unei politici monetare restrictive pentru a readuce inflația la nivelul țintei de 2%
Inflația se situa încă la un nivel ridicat în ianuarie, respectiv 8,6%, iar economia a rămas rezilientă în pofida adversităților în creștere
La începutul anului 2023, creșterea economică a stagnat în zona euro, după decelerarea pronunțată consemnată de la jumătatea anului 2022. Totuși, economia a manifestat semne de reziliență în contextul unor adversități semnificative provenite din activitatea economică modestă pe plan global, din incertitudinile geopolitice generate de războiul declanșat de Rusia împotriva Ucrainei, precum și din nivelul ridicat al inflației, alături de înăsprirea condițiilor de finanțare. Inflația totală s-a diminuat în luna ianuarie, ca urmare a reducerii prețurilor produselor energetice, menținându-se însă la un nivel ridicat, respectiv 8,6%, inclusiv pe seama prețurilor ridicate ale produselor alimentare. Aceasta s-a datorat parțial impactului generalizat al costurilor ridicate ale produselor energetice la nivelul economiei, cu influențe inclusiv asupra prețurilor produselor alimentare, precum și factorilor persistenți – deși în curs de disipare – legați de pandemie, cum ar fi perturbările în lanțurile de aprovizionare și cererea reprimată. Dinamica salarială s-a accelerat de asemenea.
Consiliul guvernatorilor a majorat ratele dobânzilor în luna februarie și și-a exprimat intenția de a le majora în continuare
Turbulențele din sectorul bancar din SUA au alimentat incertitudinile în Europa, subliniind necesitatea unei abordări bazate pe date a deciziilor privind ratele dobânzilor
A devenit tot mai evident că politica monetară restrictivă avea un impact semnificativ asupra condițiilor de finanțare din zona euro
Consiliul guvernatorilor a continuat să majoreze ratele dobânzilor reprezentative, în condițiile în care presiunile inflaționiste la nivelul inflației de bază s-au menținut ridicate,…
Inflația totală s-a redus considerabil. Aceasta a scăzut la 6,1% în luna mai, de la 8,5% în februarie, 6,9% în martie și 7,0% în aprilie. Totuși, deși era de așteptat ca inflația să se mențină pe traiectoria descendentă spre nivelul țintei, în mare parte ca urmare a înăspririi concomitente a condițiilor de finanțare, care urma să aibă un efect tot mai inhibitor asupra cererii, se anticipa în continuare că presiunile asupra prețurilor vor rămâne prea puternice pe o perioadă prea îndelungată. Prin urmare, Consiliul guvernatorilor a optat pentru alte două majorări consecutive ale ratelor dobânzilor, cu câte 25 puncte de bază, în lunile mai și iunie.
După reducerea ritmului reinvestirilor în luna martie, luna iulie a marcat încheierea reinvestirilor aferente APP. Reinvestirile în cadrul PEPP urmau să continue cel puțin până la sfârșitul anului 2024. În același timp, evoluțiile înregistrate ulterior celei mai recente ședințe de politică monetară susțineau anticipația Consiliului guvernatorilor potrivit căreia inflația va scădea în continuare până la finele anului, dar se va menține superioară țintei pe o perioadă mai îndelungată. În aceste condiții, Consiliul guvernatorilor a continuat ciclul de majorare a ratelor dobânzilor cu încă 25 puncte de bază în luna iulie.
Tot în luna iulie, Consiliul guvernatorilor a decis să reducă remunerarea rezervelor minime obligatorii la 0% (acestea erau remunerate anterior la rata dobânzii la facilitatea de depozit). Decizia viza menținerea eficacității politicii monetare prin păstrarea controlului asupra orientării acesteia, concomitent cu asigurarea transmiterii integrale a deciziilor privind ratele dobânzilor la nivelul piețelor monetare. De asemenea, aceasta a îmbunătățit eficiența politicii monetare prin reducerea cheltuielilor totale cu dobânzile care trebuie achitate pentru rezerve, asigurând totodată același grad de restrictivitate a condițiilor monetare.
În contextul în care nu s-a consemnat aproape niciun progres în privința ratei inflației în august față de nivelul de 5,3% înregistrat în luna iulie, iar experții BCE au revizuit în septembrie proiecțiile privind inflația în sens ascendent pentru anii 2023 și 2024, în principal pe fondul unei traiectorii mai înalte a prețurilor produselor energetice, Consiliul guvernatorilor a majorat ratele dobânzilor reprezentative ale BCE cu încă 25 puncte de bază în ședința din luna septembrie. S-a ajuns astfel la o creștere cumulată cu 200 puncte de bază pe parcursul anului 2023 și la o rată a dobânzii la facilitatea de depozit de 4% (Graficul 2.1).
…și a declarat că menținerea nivelurilor actuale ale ratelor dobânzilor reprezentative pe o durată suficient de îndelungată va contribui substanțial la revenirea la momentul oportun a inflației la nivelul țintei
Luna octombrie a consemnat încheierea celei mai lungi perioade de majorări consecutive ale ratelor dobânzilor din istoria monedei euro
Spre sfârșitul anului, inflația a continuat să scadă, ajungând la 2,4% în luna noiembrie. Cu toate acestea, în ședința din luna decembrie, Consiliul guvernatorilor a apreciat că este probabilă o nouă creștere temporară a acesteia pe termen scurt, ca urmare a unor efecte de bază. Inflația de bază s-a diminuat în continuare. Conform proiecțiilor macroeconomice ale experților Eurosistemului, inflația era preconizată să își reia scăderea treptată în anul 2024. Pe de altă parte, se considera că presiunile inflaționiste interne vor rămâne ridicate, în principal pe seama dinamicii robuste a costurilor unitare cu forța de muncă.
Consiliul guvernatorilor a hotărât să mențină ratele dobânzilor la nivelurile în vigoare și să devanseze procesul de normalizare a bilanțului Eurosistemului
În acest context, Consiliul guvernatorilor a decis, în ședința din luna decembrie, ca ratele dobânzilor reprezentative să rămână nemodificate.
De asemenea, Consiliul guvernatorilor a hotărât în decembrie să devanseze normalizarea bilanțului Eurosistemului. Consiliul guvernatorilor și-a exprimat intenția să continue, până la jumătatea anului 2024, reinvestirea în totalitate a principalului aferent titlurilor ajunse la scadență achiziționate în cadrul PEPP, preconizând reducerea portofoliului, în medie, cu 7,5 miliarde EUR pe lună până la sfârșitul anului 2024 și sistarea reinvestirilor ulterior.
Bilanțul Eurosistemului s-a redus treptat, odată cu sistarea reinvestirilor în cadrul APP și ajungerea la scadență a operațiunilor OTRTL III
În anul 2023, bilanțul Eurosistemului a continuat reducerea progresivă care a debutat în 2022, odată cu normalizarea politicii monetare. Astfel, acesta s-a diminuat în continuare, pe măsură ce fazele de reinvestire integrală și parțială a principalului aferent titlurilor ajunse la scadență achiziționate în cadrul APP s-au încheiat în lunile februarie, respectiv iunie. Eurosistemul a continuat să reinvestească, în totalitate, principalul aferent titlurilor ajunse la scadență achiziționate în cadrul PEPP pe tot parcursul anului. Până la sfârșitul anului 2023, bilanțul s-a redus la 6 900 de miliarde EUR, în principal ca rezultat al ajungerii la scadență a operațiunilor OTRTL III și al rambursărilor anticipate, dar și, într-o anumită măsură, ca urmare a începerii restrângerii treptate a portofoliului APP.
La finalul anului 2023, activele de politică monetară din bilanțul Eurosistemului s-au cifrat la 5 100 de miliarde EUR, ceea ce reprezintă o scădere de 1 200 de miliarde EUR față de sfârșitul anului 2022. Împrumuturile acordate instituțiilor de credit din zona euro au constituit 6% din totalul activelor (în scădere de la 17% la finele anului 2022), iar titlurile deținute în scopuri de politică monetară au reprezentat 68% din totalul activelor (în creștere de la 62% la finalul anului 2022). Alte active financiare bilanțiere au cuprins în principal activele în valută, aurul și portofoliile în euro rezultate din alte operațiuni decât cele de politică monetară.
Pe partea de pasive, deținerile totale de rezerve ale instituțiilor de credit și apelul la facilitatea de depozit s-au diminuat până la 3 500 de miliarde EUR la sfârșitul anului 2023 (de la 4 000 de miliarde EUR la finalul anului 2022), reprezentând 51% din totalul pasivelor (față de 50% la finele anului 2022). Valoarea bancnotelor aflate în circulație s-a menținut practic nemodificată la 1 600 de miliarde EUR, ponderea acestora situându-se la 23% din totalul pasivelor (în creștere de la 20%).
Pe parcursul anului 2023, în urma anunțului din decembrie 2022, Eurosistemul a continuat evaluarea cadrului operațional de orientare a ratelor dobânzilor pe termen scurt, proces încheiat în luna martie 2024.
Sursa: BCE.Notă: Valorile pozitive se referă la active, iar valorile negative la pasive. Linia aferentă surplusului de lichiditate este redată la valori pozitive, deși acesta se referă la suma următoarelor pasive: excedentul conturilor curente față de rezervele minime obligatorii și apelul la facilitatea de depozit.
Adoptarea monedei euro de către Croația la data de 1 ianuarie 2023 și includerea bilanțului Hrvatska narodna banka în bilanțul consolidat al Eurosistemului au condus la majorarea valorii activelor și pasivelor totale ale acestuia cu 45 de miliarde EUR.
Repartizarea portofoliilor APP și PEPP pe categorii de active și jurisdicții
Sistarea programelor de achiziționare de active a fost bine absorbită de piață
APP are în componența sa patru programe de achiziționare de active: al treilea program de achiziționare de obligațiuni garantate (CBPP3), programul de achiziționare de titluri garantate cu active (ABSPP), programul de achiziționare de titluri emise de sectorul public (PSPP) și programul de achiziționare de titluri emise de sectorul corporativ (CSPP). PEPP a fost introdus în 2020 ca răspuns la pandemie. Toate categoriile de active eligibile în cadrul APP sunt, de asemenea, eligibile în cadrul PEPP; în ceea ce privește titlurile de valoare emise de Republica Elenă achiziționate în cadrul PEPP, s-a acordat o derogare temporară de la cerințele privind eligibilitatea[25].
La sfârșitul anului 2023, deținerile aferente PEPP au atins valoarea de 1 700 de miliarde EUR (la cost amortizat). Deținerile de obligațiuni garantate au reprezentat mai puțin de 1% (6 miliarde EUR) din total, deținerile de titluri emise de sectorul corporativ au constituit 3% (46 de miliarde EUR), iar deținerile de titluri emise de sectorul public au avut o pondere de 97% (1 614 miliarde EUR)[26]. Scadența medie ponderată a deținerilor de titluri emise de sectorul public în cadrul PEPP a fost de 7,3 ani la finele anului 2023, cu unele diferențe de la o jurisdicție la alta.
Titlurile achiziționate în cadrul PSPP, CSPP, CBPP3 și PEPP au fost în continuare disponibile pentru operațiunile de împrumut de titluri în vederea susținerii lichidității pieței obligațiunilor și a celei de operațiuni repo. În 2023, condițiile de pe piața de operațiuni repo s-au ameliorat semnificativ comparativ cu anul anterior, fapt reflectat de reducerea volumelor împrumuturilor de titluri.
La sfârșitul anului 2023, soldul operațiunilor de refinanțare ale Eurosistemului se ridica la 410 miliarde EUR, diminuându-se cu 914 miliarde EUR față de finalul anului 2022. Această modificare reflectă, în principal, rambursările voluntare anticipate (312,5 miliarde EUR) și ajungerea la scadență a unor operațiuni (612,9 miliarde EUR) din cadrul celei de-a treia serii de operațiuni țintite de refinanțare pe termen mai lung (OTRTL III). Scadența medie ponderată a operațiunilor de refinanțare în curs ale Eurosistemului s-a redus de la circa 10,5 luni la finele anului 2022 la 5,2 luni la 31 decembrie 2023.
În luna martie 2022, BCE a anunțat eliminarea treptată a măsurilor de relaxare privind garanțiile, adoptate ca răspuns la pandemie. Aceste măsuri au reprezentat o componentă de bază a răspunsului politicii monetare a BCE la pandemie, facilitând accesul contrapartidelor la operațiunile de creditare ale Eurosistemului prin majorarea volumului garanțiilor eligibile. Punctul central al măsurilor a vizat reducerea temporară a marjelor de ajustare a valorii pentru toate categoriile de active cu o cotă fixă de 20% și extinderi temporare ale cadrelor pentru creanțe suplimentare de natura creditelor (additional credit claim – ACC) implementate de unele bănci centrale naționale.
Eliminarea treptată a început în luna iulie 2022. În a doua etapă, care a intrat în vigoare începând cu data de 29 iunie 2023, reducerea temporară a marjelor de ajustare a valorii aplicabile activelor tranzacționabile și celor netranzacționabile a fost eliminată complet prin implementarea unui nou program de aplicare a marjelor de ajustare a valorii, marcând astfel revenirea la nivelul prepandemic de toleranță la risc stabilit de BCE în cadrul operațiunilor de creditare[27].
În luna septembrie 2023, ratingul de credit relevant al Republicii Elene a fost îmbunătățit de la nivelul 4 la nivelul 3 de calitate a creditului, conform scalei armonizate a Eurosistemului de evaluare a calității creditului (de la BB+ la BBB-), ceea ce a determinat poziționarea tuturor instrumentelor de natura datoriei emise de administrația centrală a Republicii Elene în categoria investment grade[30]. Prin urmare, instrumentele de natura datoriei emise de administrația centrală a Republicii Elene, care anterior au beneficiat de o derogare inclusă în Orientarea privind măsuri de garantare temporare, se supun, începând cu luna septembrie 2023, criteriilor de eligibilitate aplicabile în conformitate cu cadrul de garantare general.
Valoarea nominală a activelor tranzacționabile eligibile a crescut cu 1 200 de miliarde EUR în anul 2023, ajungând la 18 300 de miliarde EUR la sfârșitul acestuia (Graficul 2.3). Titlurile emise de administrațiile centrale au reprezentat în continuare cea mai mare categorie de active (9 900 de miliarde EUR). Alte categorii de active au inclus obligațiunile corporative (1 900 de miliarde EUR), obligațiunile bancare garantate (1 800 de miliarde EUR) și obligațiunile bancare negarantate (2 000 de miliarde EUR). Titlurile emise de administrațiile regionale (603 miliarde EUR), titlurile garantate cu active (600 de miliarde EUR) și alte active tranzacționabile (1 400 de miliarde EUR) au deținut fiecare o pondere relativ redusă în totalul activelor eligibile.
Sursa: BCE.Notă: Valorile activelor sunt exprimate în termeni nominali. Graficul prezintă mediile datelor la sfârșit de lună pentru fiecare perioadă.
Sursa: BCE.În cazul garanțiilor, sunt indicate mediile datelor la sfârșit de lună pentru fiecare perioadă, iar valorile sunt cele obținute după evaluare și aplicarea marjelor de ajustare. În cazul stocului de credite, sunt utilizate date zilnice.
Eurosistemul gestionează permanent riscurile financiare inerente implementării operațiunilor sale de politică monetară. Funcția sa de gestionare a riscurilor urmărește eficiența împotriva riscurilor, și anume realizarea obiectivelor de politică monetară concomitent cu asumarea celui mai scăzut grad de risc[31].
Pierderile au apărut ca urmare a neconcordanțelor de senzitivitate la rata dobânzii consemnate între active și pasive
În anul 2023, principalele modificări aduse cadrului Eurosistemului de gestionare a riscurilor au fost diversificarea în continuare a surselor sale de evaluare a creditului și orientarea mai pronunțată a achizițiilor de titluri din sectorul corporativ către emitenții cu o performanță climatică mai bună.
Anul 2023 a consemnat acceptarea unor surse suplimentare de evaluare a creditului în Cadrul Eurosistemului de evaluare a creditelor (ECAF). ECAF reprezintă un cadru de gestionare a riscurilor utilizat de Eurosistem pentru atenuarea riscului de credit al activelor utilizate în operațiunile de politică monetară. Acesta definește procedurile, normele și tehnicile care asigură respectarea permanentă a cerinței Eurosistemului privind aplicarea unor standarde înalte de creditare pentru toate activele eligibile, ceea ce implică evaluarea, acceptarea și monitorizarea diferitelor tipuri de surse de evaluare a creditelor.
Sistemul intern de evaluare a creditelor al Bank of Greece a fost acceptat ca sursă de evaluare a împrumuturilor
În luna aprilie 2023, Consiliul guvernatorilor a decis să accepte sistemul intern de evaluare a creditelor al Bank of Greece, care furnizează evaluări ale entităților juridice elene din sectorul nefinanciar, ca sursă de evaluare a creditelor. Aceste evaluări pot fi în prezent utilizate pentru a stabili eligibilitatea creanțelor de credit asupra societăților nefinanciare din Grecia drept garanții pentru operațiunile de creditare ale Eurosistemului, precum și marjele de ajustare a valorii asociate acestora. Sistemul intern de evaluare al Bank of Greece este unul dintre cele nouă sisteme de evaluare a creditului ale băncilor centrale naționale acceptate în prezent de Consiliul guvernatorilor.
Scope Ratings GmbH a fost acceptată drept noua agenție externă de rating de credit
În luna noiembrie, Consiliul guvernatorilor a decis acceptarea Scope Ratings GmbH ca instituție externă de evaluare a creditelor (ECAI), în urma unei evaluări aprofundate de către Eurosistem a cererii companiei, pe baza criteriilor de acceptare pentru ECAI. Această evaluare a cuprins criterii de ordin cantitativ și calitativ, precum și orice feedback relevant în domeniul supravegherii din partea Autorității europene pentru valori mobiliare și piețe. Ratingurile furnizate de către Scope Ratings vor fi utilizate împreună cu cele ale ECAI deja acceptate (DBRS Morningstar, Fitch Ratings, Moody’s și S&P Global Ratings) pentru stabilirea eligibilității activelor depuse drept garanție în cadrul operațiunilor de politică monetară, precum și a marjelor de ajustare a valorii ce urmează a fi aplicate după finalizarea procesului de integrare a Scope Ratings în infrastructura IT a Eurosistemului.
Gestionarea riscurilor asociate achizițiilor de active în cadrul APP și al PEPP
Riscurile financiare aferente achizițiilor de active au continuat să fie gestionate pe baza cadrelor specifice de control al riscurilor pentru fiecare clasă de active
Caseta 3	Evoluția surplusului de lichiditate și impactul asupra ratelor dobânzilor pe segmentul negarantat al pieței monetare în euro
Caseta analizează repercusiunile reducerii bilanțului Eurosistemului asupra pieței monetare din zona euro. Diminuarea surplusului de lichiditate, consecință a reducerii bilanțului, nu a afectat transmisia modificărilor ratelor dobânzilor reprezentative ale BCE la nivelul ratelor dobânzilor pe segmentul negarantat al pieței monetare. Totuși, în anul 2023 a apărut o asimetrie în reacția spread-ului dintre rata dobânzii pe termen scurt la operațiunile în euro (€STR) și rata dobânzii la facilitatea de depozit a BCE. Astfel, acesta a manifestat o senzitivitate mai scăzută la reabsorbția surplusului de rezerve decât la injecția anterioară de lichiditate. Analiza preliminară indică o probabilitate ridicată ca acest fenomen să fie temporar.
Reducerea surplusului de lichiditate nu a îngustat spread-ul dintre €STR și rata dobânzii la facilitatea de depozit
Datele istorice sugerează că o contracție semnificativă a surplusului de lichiditate ar trebui să conducă la îngustarea spread-ului dintre rata €STR și rata dobânzii la facilitatea de depozit. Totuși, reducerea recentă a excedentului de lichiditate nu a condus la comprimarea spread-ului respectiv (Grafic A, tabloul b), care s-a majorat până în a doua jumătate a anului 2022, stabilizându-se ulterior la aproximativ -10 puncte de bază începând cu luna noiembrie 2022. Această deviație de la tiparele istorice ridică semne de întrebare cu privire la manifestarea unui fenomen temporar sau a unei schimbări structurale.
Sursa: BCE (baza de date privind operațiunile de piață), Bloomberg și calcule ale Eurosistemului.Notă: Tabloul a): perioada cu rată negativă a dobânzii la facilitatea de depozit se încheie în data de 26 iulie 2022, întrucât pe 27 iulie aceasta a devenit 0,00% de la -0,50% anterior. Tabloul b): perioada (acoperită de acest grafic) cu rată negativă a dobânzii la facilitatea de depozit este cuprinsă între 1 octombrie 2019 și 26 iulie 2022. Perioada cu rată zero a dobânzii la facilitatea de depozit este cuprinsă între 27 iulie și 13 septembrie 2022. Perioada cu rată pozitivă a dobânzii la facilitatea de depozit începe în data de 14 septembrie 2022, când aceasta a fost majorată de la 0,00% la 0,75%.
Dezactivarea efectivă în luna iulie 2022 a sistemului pe două paliere destinat remunerării rezervelor excedentare ale băncilor a condus la eliberarea unui surplus de lichiditate suplimentar în valoare de 1 000 de miliarde EUR pentru tranzacționare (Graficul B, tabloul a). Pe parcursul perioadei de rate negative ale dobânzii și ulterior introducerii sistemului pe două niveluri în luna octombrie 2019, surplusul de lichiditate disponibil efectiv pentru tranzacționare a fost inferior valorii totale a excedentului de lichiditate, o parte a rezervelor excedentare deținute în cadrul Eurosistemului beneficiind de o remunerare favorabilă, respectiv fiind exceptate de la rate negative ale dobânzilor. Încheierea perioadei cu rate negative ale dobânzilor în luna iulie 2022 a eliminat acest avantaj. Eliberarea unor fonduri tranzacționabile suplimentare a impulsionat, printre altele, tranzacționarea de către bănci pe segmentul depozitelor overnight negarantate.
Conform setului de date din raportările statistice privind piața monetară (Money Market Statistical Reporting – MMSR), valoarea finanțărilor negarantate s-a majorat de la o medie zilnică de 120 de miliarde EUR în perioada cu rate negative ale dobânzii la facilitatea de depozit în 2021 și 2022 la 210 miliarde EUR spre sfârșitul anului 2023, creșterea implicând toate sectoarele din care fac parte contrapartidele (Graficul B, tabloul b). Revenirea la rate pozitive ale dobânzii și sfârșitul sistemului pe două paliere au condus astfel la o creștere semnificativă a ofertei pe segmentul negarantat.
Sursa: BCE (baza de date privind operațiunile de piață), Bloomberg și calcule ale Eurosistemului.Notă: Tabloul a): perioada cu rată negativă a dobânzii la facilitatea de depozit se încheie în data de 26 iulie 2022, întrucât pe 27 iulie aceasta a devenit 0,00% de la -0,50% anterior. „Rezerve exceptate” se referă la acea parte din surplusul de lichiditate exceptată de la remunerarea negativă în cadrul sistemului pe două niveluri. Tabloul b): perioada cu rată pozitivă a dobânzii la facilitatea de depozit începe în data de 14 septembrie 2022, când aceasta a fost majorată de la 0,00% la 0,75%. Rulajul prezentat în grafic include toate depozitele overnight €STR, depozitele companiilor nefinanciare, depozitele la vedere și o serie de alte finanțări reziduale cu scadențe de până la un an. FPM: fonduri de piață monetară; CNF: companii nefinanciare. Poziția „altele” include fonduri de investiții (din care se exclud fondurile de piață monetară), fonduri de pensii și fonduri de asigurări, precum și sectoare reziduale.
În concluzie, absența unei comprimări a spread-ului dintre €STR și rata dobânzii la facilitatea de depozit ar putea fi un fenomen temporar, în condițiile în care, în contextul ofertei excedentare, băncile își păstrează puterea pe piață pentru a negocia prețul depozitelor pe termen scurt în vederea compensării efectelor asupra indicatorilor reglementați. Realinierea dintre €STR și rata dobânzii la facilitatea de depozit este încă posibilă, pe fondul diminuării în continuare a nivelurilor lichidității excedentare, care ar putea modifica echilibrul de forțe dintre cererea și oferta de bani.
3 Sectorul financiar european este rezilient, dar funcționează într-un context fragil al stabilității financiare
Sectorul bancar din zona euro s-a dovedit a fi rezilient în 2023, mai ales în contextul intrării în dificultate a unor bănci din Statele Unite și Elveția. Acesta a beneficiat de progresele înregistrate în mai multe domenii, precum și de continuarea implicării în materie de supraveghere. Contextul stabilității financiare a rămas însă fragil, întrucât condițiile financiare mai restrictive au afectat economia reală și sectorul financiar. Autoritățile naționale au continuat să pună în aplicare sau să înăsprească cerințele privind amortizoarele macroprudențiale pentru a întări soliditatea sectorului bancar. De asemenea, cadrele de reglementare pentru bănci, precum și cele privind infrastructura și inovațiile financiare au fost îmbunătățite în continuare pentru creșterea rezilienței pe termen lung a sistemului financiar.
Contextul stabilității financiare în zona euro a rămas fragil
Condiții financiare mai restrictive și costuri mai mari ale serviciului datoriei pentru gospodăriile populației, firme și autorități guvernamentale
După ce au beneficiat de rate scăzute ale dobânzilor în anii precedenți și în contextul instrumentului BCE de protecție a transmisiei politicii monetare (Transmission Protection Instrument), țările din zona euro au înregistrat în 2023 o creștere generalizată a costurilor finanțării, dispersia fiind limitată la nivel de țară pe parcursul anului. Cu toate acestea, întrucât autoritățile guvernamentale se confruntă cu necesitatea de reînnoire a datoriilor ajunse la scadență la rate mai ridicate ale dobânzii, costurile lor de finanțare rămân sensibile la evoluția fundamentelor fiscale, în special la riscul de derapaj fiscal, care ar putea realimenta preocupările legate de sustenabilitatea datoriei suverane. Totodată, orice dinamică nejustificată și dezordonată a piețelor datoriilor suverane poate fi contracarată de flexibilitatea reinvestirilor în cadrul programului BCE de achiziționare în regim de urgență în caz de pandemie și de instrumentul de protecție a transmisiei politicii monetare, dacă sunt îndeplinite condițiile necesare.
În mod similar, înainte de pandemie și pe perioada acesteia, sectorul corporativ a beneficiat de rate scăzute ale dobânzilor, iar profiturile sale au rămas semnificative în 2023. Odată cu atenuarea efectelor redresării activității economice, înăsprirea condițiilor de creditare și majorarea costului serviciului datoriei, vulnerabilitățile companiilor s-au amplificat. Pe parcursul anului, falimentele corporative au început să crească, deși numărul acestora este încă scăzut, în general. Companiile din sectorul imobiliar au fost deosebit de vulnerabile în contextul declinului constant înregistrat de piețele imobiliare comerciale din zona euro.
Sectorul gospodăriilor populației s-a confruntat cu o deteriorare a capacității de onorare a serviciului datoriei în 2023, ca urmare a ratelor de dobândă în creștere și a corecțiilor permanente de pe piețele imobiliare rezidențiale. Creșterea abruptă a costului finanțării de la începutul ciclului de întărire a politicii monetare a avut, în mod evident, un impact negativ asupra cererii de credite ipotecare. În pofida acestui fapt, o piață robustă a forței de muncă, alături de constrângerile la nivelul ofertei de locuințe, a susținut o încetinire ordonată pe piețele imobiliare rezidențiale. Totuși, evaluările încă ridicate sugerează că vulnerabilitățile s-ar putea materializa în cazul în care corecțiile prețurilor devin mai dezordonate.
Băncile, fondurile și societățile de asigurare din zona euro au continuat în 2023 să se confrunte cu dificultăți generate de schimbările climatice. Și riscul cibernetic a necesitat monitorizare atentă. Frecvența crescută a dezastrelor naturale grave ca urmare a schimbărilor climatice și amploarea tot mai mare a pierderilor asociate au determinat, de asemenea, creșterea prețurilor asigurărilor, pe fondul disponibilității reduse a asigurărilor împotriva pericolelor climatice[33]. Acest lucru a evidențiat riscul unei incidențe crescute a șocurilor climatice care exacerbează provocările în materie de profitabilitate cu care se confruntă societățile de asigurări generale și agravează decalajele de protecție prevalente ale asigurărilor (proporția pierderilor economice neacoperite de asigurări), având un potențial impact negativ asupra situației macroeconomice și a stabilității financiare.
BCE are atribuția de a evalua măsurile macroprudențiale privind capitalul propuse de autoritățile naționale pentru băncile din țările participante la Mecanismul unic de supraveghere (MUS). Este important de menționat că BCE are și prerogativa de a aplica măsuri mai stricte privind capitalul, dacă va fi necesar. În urma monitorizării atente a conduitei politicilor macroprudențiale naționale în 2023, BCE nu a considerat necesară aplicarea unor astfel de măsuri, întrucât mai multe țări implementaseră deja măsuri macroprudențiale noi sau le întăriseră pe cele în vigoare pentru a consolida reziliența propriilor sisteme bancare la vulnerabilitățile acumulate și la riscurile în sensul scăderii.
Menținerea rezilienței sistemului financiar și promovarea unor măsuri țintite de politică macroprudențială
Amortizoarele macroprudențiale de capital ar trebui menținute pentru a asigura reziliența băncilor în cazul deteriorării condițiilor din sectorul bancar
În 2023, preocupările privind stabilitatea financiară au vizat implicațiile ratelor de dobândă mai mari și ale riscurilor în sensul scăderii la adresa creșterii economice. Din perspectivă macroprudențială, condițiile financiare mai restrictive au determinat continuarea fazei de declin a ciclului financiar, însă riscurile sistemice nu s-au materializat. În mod deosebit, pozițiile de capital ale băncilor s-au menținut solide, deși nivelul rezervelor de capital a variat în funcție de bănci și de țări, iar constrângerile pe partea ofertei de credite nu au avut legătură cu cerințele de capital ale băncilor. Privind în perspectivă, costurile mai mari ale serviciului datoriei și deteriorarea mediului macroeconomic ar putea afecta capacitatea sectoarelor nefinanciare de a onora serviciul datoriei și, treptat, calitatea activelor bancare. Aceasta, alături de scăderea volumului creditelor și de creșterea costurilor de finanțare, ar putea avea un impact negativ asupra profitabilității și rezilienței băncilor.
Experiența pandemiei sugerează necesitatea consolidării rolului amortizoarelor macroprudențiale de capital care pot fi eliberate
CERS a continuat să analizeze sursele potențiale ale riscului sistemic și a publicat o recomandare cu privire la sectorul imobiliar comercial
În 2023, BCE a furnizat sprijin analitic, statistic, logistic și administrativ Secretariatului Comitetului european pentru risc sistemic (CERS). Este de menționat faptul că BCE a co-prezidat Grupul de lucru al CERS pentru instrumente, Grupul de lucru pentru analiză și Grupul operativ pentru testarea la stres, precum și echipa de proiect a BCE/CERS pentru monitorizarea riscurilor climatice. De asemenea, BCE a co-prezidat echipele agile înființate în cadrul Grupului de lucru pentru analiză/Grupului pentru analiză macroprudențială și al Grupului de lucru pentru instrumente/Grupului pentru politică macroprudențială cu privire la impactul creșterii inflației și a ratelor dobânzilor asupra stabilității financiare, precum și al echipei agile privind lichiditatea sistemică din cadrul Grupului de lucru pentru analiză/ Grupului pentru analiză macroprudențială.
De asemenea, BCE a acordat sprijin activităților desfășurate de CERS cu privire la: (i) instrumentele macroprudențiale pentru reziliența cibernetică[39]; (ii) implicațiile sistemice și opțiunile de politică cu privire la criptoactive și finanțarea descentralizată[40]; (iii) monitorizarea vulnerabilităților legate de intermedierea financiară nebancară[41]; (iv) opțiunile de politică pentru contracararea riscurilor asociate datoriei corporative și fondurilor de investiții imobiliare[42]; (v) vulnerabilitățile din sectorul imobiliar comercial, în legătură cu care CERS a publicat o recomandare[43] și (vi) cadrele macroprudențiale pentru gestionarea riscurilor climatice[44]. Informații mai detaliate pot fi găsite pe website-ul CERS, precum și în Rapoartele anuale ale acestuia.
3.3 Activități microprudențiale pentru a asigura siguranța și soliditatea băncilor individuale
Băncile au rămas reziliente ca urmare a progreselor înregistrate în ultimii ani și a implicării continue în materie de supraveghere
În pofida rezultatelor SREP și a faptului că băncile europene au înregistrat niveluri record ale profitabilității în 2023, BCE consideră că nu există loc pentru o atitudine relaxată. Transmisia în creștere treptată a modificărilor ratei dobânzii de politică monetară la nivelul ratelor dobânzilor la depozitele bancare și majorarea generalizată a costurilor de finanțare ale băncilor, precum și deteriorarea calității activelor în sectorul imobiliar și în alte sectoare sensibile la riscul de rată a dobânzii ar putea pune în pericol sustenabilitatea profiturilor ridicate. Activitatea de supraveghere a BCE se concentrează în continuare pe deficiențele care persistă în gestionarea riscurilor, guvernanță și controale interne, precum și pe riscurile emergente.
În cursul anului 2023, Supravegherea bancară a BCE s-a concentrat mai mult pe riscuri și a fost mai eficace. Ca urmare a activității sale interne și a recomandărilor grupului de experți, BCE a implementat un nou cadru de toleranță a riscurilor, prin care le acordă autorităților de supraveghere prerogative pentru a-și adapta și prioritiza activitățile în funcție de situația individuală a băncilor pe care le supraveghează, descurajându-se astfel abordarea unitară, nediferențiată a instituțiilor de credit. De asemenea, BCE a introdus un nou cadru de evaluare multianuală pentru SREP, care le permite autorităților de supraveghere să calibreze mai bine intensitatea și frecvența analizelor pe care le realizează. Totodată, BCE a început să dezvolte măsuri de supraveghere mai prompte și mai eficace, valorificând totalitatea instrumentelor de supraveghere, inclusiv penalitățile cu titlu cominatoriu, de exemplu în privința riscurilor climatice și de mediu[45].
În luna decembrie 2023, BCE a publicat prioritățile în materie de supraveghere pentru perioada 2024-2026, care vizează: (i) consolidarea rezilienței la șocurile macrofinanciare și geopolitice imediate, (ii) accelerarea remedierii eficace a deficiențelor în materie de guvernanță și gestionare a riscurilor climatice și de mediu și (iii) continuarea progreselor în domeniul transformării digitale și construirea unor cadre robuste de reziliență operațională.
Ca parte a eforturilor sale continue de sporire a transparenței, în 2023 BCE a publicat (i) abordarea sa în patru etape de stabilire a cerinței din Pilonul 2 în funcție de riscurile specifice, (ii) metodologia SREP privind riscul de credit și metodologia SREP privind riscul de piață care urmează să fie aplicate în ciclul din 2024 și (iii) Ghidul privind procedurile aplicabile participațiilor calificate, iar în luna ianuarie 2024, BCE a lansat o versiune actualizată a Manualului de supraveghere, publicat ultima dată în anul 2018.
În luna aprilie 2023, BCE și Comitetul unic de rezoluție au salutat propunerile Comisiei Europene de modificări legislative ale cadrului UE de gestionare a crizelor și de asigurare a depozitelor.
În octombrie 2023, Claudia Buch a fost numită în funcția de președinte al Consiliului de supraveghere al BCE, în conformitate cu procesul de selecție stabilit la nivelul instituției.
Informații mai detaliate pot fi găsite pe website-ul privind supravegherea bancară al BCE și în Raportul anual al BCE privind activitățile de supraveghere, 2023.
În anul 2023 s-au înregistrat în continuare progrese în ceea ce privește îmbunătățirea cadrului de reglementare aplicabil sectorului financiar. Principalele realizări au fost: (i) acordul privind punerea în aplicare de către UE a reformelor finale Basel III, (ii) inițiativele de combatere a riscurilor climatice și (iii) propunerea de consolidare a cadrului UE de gestionare a crizelor și de asigurare a depozitelor. S-au înregistrat, de asemenea, progrese importante cu privire la reglementarea criptoactivelor și la întărirea reglementării infrastructurii pieței, de exemplu referitor la compensarea centrală.
Activitatea de reglementare bancară s-a axat pe punerea în aplicare a acordului Basel III, agenda UE privind finanțarea durabilă și gestionarea crizelor
Dezbaterile privind finalizarea uniunii bancare s-au axat pe îmbunătățirea cadrului UE de gestionare a crizelor și de asigurare a depozitelor. La data de 18 aprilie 2023, Comisia Europeană a publicat o propunere legislativă menită să consolideze gestionarea crizelor bancare în UE și, în special, să extindă opțiunile autorităților referitoare la gestionarea intrării în dificultate a băncilor mai mici și mijlocii. BCE a salutat călduros pachetul legislativ prin intermediul unui aviz[51], subliniind necesitatea unor instrumente și opțiuni de finanțare mai bune pentru gestionarea crizelor. Pe lângă pachetul legislativ propus, BCE a solicitat continuarea eforturilor în direcția finalizării uniunii bancare. Mai exact, acest lucru necesită instituirea unui sistem european de asigurare a depozitelor și a unui cadru european pentru lichiditate în caz de rezoluție.
S-au înregistrat progrese semnificative în ceea ce privește reglementarea criptoactivelor și îmbunătățirea cadrului de combatere a spălării banilor
În plus, BCE a continuat să contribuie în mod activ la finalizarea pachetului de propuneri legislative ale Comisiei Europene privind combaterea spălării banilor și a finanțării terorismului (AML/CFT), inclusiv înființarea unei autorități pentru combaterea spălării banilor la nivelul UE. După cum a subliniat în avizele sale[53], BCE a sprijinit cooperarea strânsă și schimbul de informații între autoritățile de supraveghere în materie de combatere a spălării banilor și a finanțării terorismului și supravegherea bancară europeană și, în general, un regim eficace la nivelul UE pentru a combate utilizarea abuzivă a sistemului financiar al UE în scopul spălării banilor și finanțării terorismului.
Sprijinirea progreselor în direcția uniunii piețelor de capital și consolidarea cadrului de reglementare a sectorului financiar nebancar
Eforturi neîntrerupte în vederea continuării progreselor în privința uniunii piețelor de capital și a reglementării sectorului financiar nebancar
Totodată, BCE a continuat să evidențieze importanța combaterii vulnerabilităților structurale din sectorul financiar nebancar și a îmbunătățirii cadrului relevant de politică din perspectivă macroprudențială. În raportul Financial Stability Review și în Buletinul macroprudențial publicate de BCE au fost analizate episoadele recente de stres din sectorul financiar nebancar și implicațiile la nivel de politici din perspectiva asigurării unui nivel adecvat de lichiditate și de îndatorare în cadrul acestui sector[56]. BCE a fost, de asemenea, implicată în evaluarea de către CSF a implicațiilor îndatorării sectorului financiar nebancar asupra stabilității financiare și a contribuit în mod activ la politicile aflate în curs de elaborare în vederea creșterii rezilienței sectorului respectiv[57]. În ceea ce privește fondurile deschise, BCE a contribuit la revizuirea recomandărilor de politică ale CSF în scopul remedierii necorelării lichidității structurale în cadrul acestor fonduri[58].
Eurosistemul joacă un rol central în dezvoltarea, operarea și monitorizarea infrastructurilor piețelor și a plăților. În 2023, Eurosistemul și-a lansat cu succes noul sistem de plăți de mare valoare și a continuat să dezvolte serviciile TARGET. În vederea consolidării în continuare a integrării și inovării pe piețele plăților și instrumentelor financiare europene, Eurosistemul și-a actualizat strategia privind plățile de mică valoare și a început să analizeze eventualul impact al tehnologiilor emergente asupra decontării tranzacțiilor financiare de tip wholesale. În activitatea sa de explorare a unei posibile monede euro digitale, Eurosistemul a trecut de la etapa de investigare la etapa de pregătire.
Aproximativ 1 000 de bănci utilizează T2 pentru a iniția tranzacții în euro, fie în nume propriu, fie în numele clienților lor. Luând în considerare sucursalele și filialele, serviciile a peste 40 000 de bănci din întreaga lume pot fi accesate prin T2. În anul 2023, prin intermediul T2 și al predecesorului acestuia TARGET2, au fost procesate, în medie, 409 444 de plăți pe zi, cu o valoare medie zilnică de 2 200 de miliarde EUR. Aceasta a reprezentat o creștere cu 2,9% a volumului zilnic de plăți comparativ cu plățile realizate prin intermediul TARGET2 în anul 2022.
Începând cu 1 ianuarie 2023, în urma aderării Croației la zona euro, comunitatea financiară croată a migrat de la sistemul RTGS național la TARGET2/T2. Integrarea pieței croate în serviciile TARGET a continuat în luna iunie odată cu migrarea către Serviciul TARGET de decontare a plăților instant (TARGET Instant Payment Settlement – TIPS) și în luna septembrie, când depozitarul central de instrumente financiare din Croația (central securities depositories – CSD) a aderat la platforma TARGET2-Securities (T2S).
TIPS a continuat să joace un rol important în dezvoltarea plăților instant în euro, tot mai multe bănci și comunități naționale folosind acest serviciu în 2023. Creșterea numărului de participanți la TIPS a dus la o expansiune a volumelor de tranzacții cu peste 127% față de 2022, în decembrie 2023 fiind atins un vârf de 28 de milioane de plăți instant decontate (față de 18,7 milioane în decembrie 2022). Testarea privind conectarea Sveriges Riksbank și a coroanei suedeze la TIPS pentru plăți instant în 2024 a fost finalizată cu succes. Colaborarea dintre Eurosistem și Danmarks Nationalbank în vederea conectării coroanei daneze la TIPS (și T2) în 2025 a continuat fără probleme.
În luna iulie 2023, Eurosistemul a publicat o nouă grilă de tarife pentru TIPS care a intrat în vigoare la 1 ianuarie 2024. Prin aceasta se asigură că serviciul își recuperează costurile, fără a face profit. Totodată, scopul tarifării TIPS este să sprijine adoptarea plăților instant în Europa, care se așteaptă, de asemenea, să consemneze o accelerare, având în vedere propunerea legislativă avansată de Comisia Europeană de a pune plățile instant la dispoziția tuturor cetățenilor și companiilor care dețin un cont bancar în UE și în țările din Spațiul Economic European.
Pe lângă cele trei servicii de decontare (T2, T2S și TIPS), Eurosistemul dezvoltă un nou serviciu TARGET, ECMS, care va fi un sistem unificat de gestionare a activelor utilizate drept colateral în operațiunile de creditare ale Eurosistemului pentru toate jurisdicțiile din zona euro. Data lansării ECMS a fost decalată pentru luna noiembrie 2024 în loc de aprilie 2024 pentru a oferi utilizatorilor mai mult timp să finalizeze testarea funcționalităților ECMS într-un mediu stabil.
BCE a lansat etapa de pregătire a proiectului aferent euro digital
Etapa de investigare, de doi ani, a proiectului aferent euro digital s-a încheiat în octombrie 2023. Inventarierea operațiunilor efectuate în cursul etapei de investigare a stat la baza deciziei Consiliului guvernatorilor BCE de a lansa etapa de pregătire. Începutul acestei noi etape nu implică o hotărâre de a emite moneda euro digitală. Această decizie poate fi luată în considerare de Consiliul guvernatorilor numai după adoptarea cadrului legislativ pentru un euro digital la nivelul UE.
Prima fază a etapei de pregătire, care a început la 1 noiembrie 2023, se va întinde pe o durată de doi ani și va pune bazele pentru o eventuală emisiune a monedei euro digitale. În acest interval de timp, accentul se va pune pe finalizarea cadrului de reglementare pentru moneda euro digitală și pe selectarea furnizorilor care ar putea eventual dezvolta o platformă și o infrastructură pentru euro digital. Eurosistemul va realiza, de asemenea, și alte teste și experimente și va continua să se consulte cu toate părțile interesate – inclusiv cu publicul – pentru a se asigura că o monedă euro digitală îndeplinește cele mai înalte standarde de calitate, siguranță, protecție a datelor personale și utilizare facilă.
Eventualele măsuri ulterioare vor fi luate de Consiliul guvernatorilor pe baza rezultatelor primei faze a etapei de pregătire și a evoluției procesului legislativ.
În luna noiembrie 2023 Eurosistemul a publicat o formă actualizată a strategiei sale privind plățile de mică valoare prin prisma schimbărilor semnificative survenite în peisajul plăților în cei patru ani de la lansarea acesteia. Mai exact, sectorul Big Tech și-a intensificat activitățile în domeniul plăților, posibil afectând negativ autonomia strategică a Europei în ceea ce privește plățile. Totodată, războiul Rusiei împotriva Ucrainei a evidențiat relevanța riscurilor (cibernetice) pentru infrastructurile critice din Europa, inclusiv pentru serviciile de plată. În plus, s-au înregistrat progrese considerabile în ceea ce privește proiectul aferent monedei euro digitale.
S-au înregistrat progrese în ceea ce privește integrarea financiară în domeniul post-tranzacționare
În vederea identificării obstacolelor rămase în calea integrării piețelor post-tranzacționare pentru instrumentele financiare la nivelul UE, AMI-SeCo a lansat în noiembrie 2023 un sondaj în rândul membrilor săi și al membrilor Grupurilor naționale ale părților interesate. Ami-SeCo a oferit, de asemenea, informații Comisiei Europene și Consiliului European cu privire la aspectele post-tranzacționare ale propunerii Comisiei privind proceduri transfrontaliere de reținere a impozitului la sursă mai eficiente și a comunicat Autorității Europene pentru Valori Mobiliare și Piețe – AEVMP (European Securities and Markets Authority – ESMA) punctele sale de vedere față de o eventuală reducere a ciclului standard de decontare a operațiunilor cu instrumente financiare T+2.
În cele din urmă, Eurosistemul a început să analizeze impactul potențial al tehnologiilor emergente, inclusiv al tehnologiei registrelor distribuite (distributed ledger technology – DLT), asupra decontării tranzacțiilor financiare de tip wholesale (Caseta 4).
Funcționarea sigură și eficientă a infrastructurilor piețelor financiare (IPF) și a plăților în zona euro reprezintă o prioritate continuă pentru Eurosistem în cadrul mandatului său de supraveghere. În plus, în calitate de bancă centrală de emisiune pentru euro, Eurosistemul este implicat în acordurile comune privind IPF din afara zonei euro cu activități importante în euro.
În ceea ce privește supravegherea serviciilor TARGET ale Eurosistemului (Secțiunea 4.1), principalele priorități au fost monitorizarea proiectului de consolidare T2-T2S înainte de lansarea acestuia în luna martie 2023 și integrarea noilor piețe. În plus, în octombrie 2023 au fost lansate noi evaluări cuprinzătoare ale T2/TIPS, pe baza Regulamentului privind cerințele de supraveghere pentru sistemele de plăți de importanță sistemică (systemically important payment systems – SIPS), și ale platformei T2S în raport cu principiile CPMI-IOSCO.
Eurosistemul supraveghează, de asemenea, și alte SIPS, inclusiv EURO1, STEP2-T și sistemul MasterCard Clearing Management System (MCMS). În 2023, acesta s-a concentrat pe finalizarea primei evaluări cuprinzătoare a MCMS pe baza Regulamentului SIPS, pe lansarea unor noi evaluări cuprinzătoare ale EURO1 și STEP2-T din perspectiva Regulamentului SIPS, pe evaluarea MCMS în raport cu așteptările privind monitorizarea rezilienței cibernetice în cazul infrastructurilor piețelor financiare (CROE – cyber resilience overnight expectations) și pe monitorizarea migrării EURO1 la standardul ISO 20022.
Referitor la instrumentele de plată, schemele de plată și aranjamentele de plată, în 2023 Eurosistemul a atins un moment de referință în identificarea aranjamentelor de plată care urmează să fie supravegheate sau monitorizate conform cadrului Eurosistemului pentru supravegherea instrumentelor, a schemelor și a aranjamentelor de plată electronică (cadrul PISA). Pe lângă integrarea entităților nou supravegheate în cadrul PISA, Eurosistemul a efectuat o evaluare cuprinzătoare a primului grup de scheme paneuropene și și-a continuat activitatea de monitorizare a fraudelor cu carduri.
În calitate de bancă centrală de emisiune pentru euro, Eurosistemul continuat să fie implicat în acordurile de cooperare privind supravegherea și gestionarea crizelor la nivelul IPF având activități semnificative denominate în euro. În ceea ce privește contrapărțile centrale (central counterparties – CCP), Eurosistemul a contribuit la evaluarea modificărilor privind gestionarea riscurilor, a propunerilor privind extinderea serviciilor, a planurilor de redresare și a planurilor de rezoluție. În ceea ce privește decontarea operațiunilor cu instrumente financiare, Eurosistemul a continuat să ofere informații cu privire la evaluarea periodică a CSD conform Regulamentului privind depozitarii centrali de titluri de valoare și să se pregătească pentru autorizarea viitoare a entităților care operează infrastructurile pieței bazate pe tehnologia registrelor distribuite conform Regulamentului (UE) 2022/858 (Regulamentul privind un regim-pilot DLT).
În ceea ce privește reziliența cibernetică, a fost finalizată evaluarea strategiei de reziliență cibernetică a Eurosistemului pentru IPF, detaliile privind îmbunătățirile și revizuirile urmând să fie anunțate la începutul anului 2024. În plus, SEBC a realizat sondajul său periodic privind reziliența cibernetică la nivelul a 80 de IPF din UE și a inițiat activități de monitorizare ulterioară cu autoritățile de supraveghere și entitățile supravegheate respective.
BCE a sprijinit diverse direcții de activitate globale legate de supraveghere (de exemplu, în ceea ce privește practicile de stabilire a marjelor pentru CCP, măsurile de protecție ale IPF contra riscurilor financiare care nu au legătură cu incapacitatea de rambursare a participanților și aranjamentele privind criptomonedele stabile „stablecoin”), precum și testarea la stres a CCP derulată la nivelul UE în scopul supravegherii coordonate de ESMA. BCE a publicat, de asemenea, o prezentare generală a modelelor de marjă inițială folosite de CCP din UE, monitorizând continuu impactul volatilității crescute a pieței asupra CCP-urilor și a membrilor acestora și a organizat, împreună cu Deutsche Bundesbank și Banca Rezervelor Federale din Chicago, Conferința comună din 2023 privind gestionarea riscurilor CCP pentru a facilita discuțiile dintre acest sector, organismele de reglementare și mediul academic.
Eurosistemul contribuie periodic la elaborarea de noi reglementări ale UE privind IPF și plățile. Mai exact, în 2023, acesta a contribuit la Avizul BCE cu privire la revizuirea Regulamentului BCE privind infrastructura pieței europene. BCE a contribuit, de asemenea, în mod activ la pregătirea legislației secundare pentru Actul legislativ privind reziliența operațională digitală, în special în ceea ce privește testele de securitate bazate pe informații despre amenințări cibernetice (threat-led penetration testing) elaborată conform cadrului european pentru exercițiile etice cu „echipă roșie” bazate pe informații privind amenințările (TIBER-EU).
Eurosistemul analizează impactul potențial al tehnologiilor emergente, inclusiv al tehnologiei registrelor distribuite (distributed ledger technology – DLT), asupra decontării tranzacțiilor financiare de tip wholesale. Acest demers se subscrie eforturilor Eurosistemului de a se asigura că băncile centrale țin pasul cu inovarea digitală în domeniul plăților și al decontării operațiunilor cu instrumente financiare, contribuind la aceasta.
Industria financiară este tot mai interesată de posibilele aplicații ale DLT, inclusiv în ceea ce privește tranzacțiile care sunt în prezent decontate în banii băncii centrale. Dacă sectorul adoptă tehnologia DLT pe scară largă, este posibil ca băncile centrale să fie nevoite să ia măsuri pentru a asigura funcționarea fără probleme a sistemelor de plăți și rolul de ancoră monetară al banilor băncii centrale în sprijinirea stabilității, integrării și eficienței sistemului financiar european.
Eurosistemul a identificat patru soluții conceptuale care ar putea permite decontarea tranzacțiilor de tip wholesale în banii băncii centrale în cazul în care, de exemplu, segmentul de instrumente financiare al tranzacției este decontat cu ajutorul infrastructurii bazate pe DLT (Figura A).
Soluții conceptuale pentru decontarea în banii băncii centrale a tranzacțiilor de tip wholesale înregistrate pe platforme DLT
Sursa: A se vedea Neuhaus, H. și Plooij, M., „Central bank money settlement of wholesale transactions in the face of technological innovation”, Buletin economic, ediția 8/2023, BCE.Notă: Liniile albastre, punctele și pictogramele reprezintă banii băncii centrale (central bank money – CeBM). Liniile mov, punctele și pictogramele reprezintă instrumentele financiare.
A fost înființat un grup de contact cu piața privind DLT pentru a sprijini operațiunile de explorare ale Eurosistemului. Acest grup oferă expertiză în domeniu și informează Eurosistemul cu privire la progresele înregistrate în utilizarea DLT și a altor noi tehnologii pe piețele financiare de tip wholesale.
5 Activități de operațiuni de piață și servicii financiare furnizate altor instituții
Eurosistemul a aprobat un nou cadru pentru furnizarea de linii de lichiditate în euro băncilor centrale din afara zonei euro în luna august 2023 și a menținut operaționale o serie de linii de lichiditate cu aceste entități, punând astfel la dispoziție un mecanism de sprijin pentru finanțarea de pe piață. BCE a continuat să ofere posibilitatea derulării, în mod periodic, de operațiuni în dolari SUA cu contrapartide ale zonei euro. Nu au existat intervenții ale BCE pe piața valutară. BCE a răspuns în continuare de administrarea diverselor operațiuni financiare efectuate în numele Uniunii Europene și a deținut rolul de coordonare în raport cu cadrul serviciilor Eurosistemului de administrare a rezervelor.
Liniile de swap și repo ale Eurosistemului reprezintă instrumente de politică monetară, având contribuția de a evita ca tensiunile de pe piețele financiare internaționale să afecteze eficacitatea transmisiei politicii monetare din zona euro. Tabelul 5.1 prezintă liniile de lichiditate operaționale la data de 31 decembrie 2023.
În anul 2023, BCE a continuat să furnizeze săptămânal lichiditate în dolari SUA, cu scadența la 7 zile, prin acțiuni concertate cu Sistemul Rezervelor Federale, Banca Canadei, Bank of England, Banca Japoniei și Banca Națională a Elveției (rețeaua liniilor de swap). În perioada 20 martie-30 aprilie 2023, frecvența operațiunilor de furnizare de lichiditate în dolari SUA, cu scadența la 7 zile, a devenit zilnică, în mod coordonat cu băncile centrale ale rețelei de linii de swap. Creșterea frecvenței a avut drept obiectiv sporirea eficacității și consolidarea rolului de mecanism de sprijin al operațiunii, într-o perioadă caracterizată de presiuni ridicate asupra condițiilor de finanțare în dolari SUA. Împrumuturile contractate de contrapartidele zonei euro au fost în continuare limitate pe tot parcursul anului.
Sursa: BCE.Notă: Lista liniilor de lichiditate ale băncilor centrale pe care Eurosistemul le menține operaționale (la data de 31 decembrie 2023). Tabelul nu include liniile repo stabilite cu băncile centrale din afara zonei euro în cadrul EUREP (Eurosystem repo facility for central banks – facilitatea repo a Eurosistemului pentru băncile centrale), pentru care BCE nu a comunicat contrapartidele sale. Conform noului cadru, BCE publică toate liniile de lichiditate începând cu data de 16 ianuarie 2024.
BCE nu a intervenit pe piața valutară în anul 2023. De la introducerea euro, BCE a efectuat două intervenții pe piața valutară, respectiv în 2000 și 2011. Cifrele privind intervențiile pe piața valutară sunt publicate trimestrial, cu un decalaj de un trimestru pe website-ul și în baza de date statistice a instituției. Informațiile publicate în tabelul trimestrial sunt, de asemenea, reproduse în Tabelul 5.2. În cazul în care nu a existat nicio intervenție pe piața valutară în trimestrul respectiv, se precizează explicit acest lucru.
Cadrul de raportare acoperă intervențiile pe piața valutară efectuate de către BCE unilateral și în mod concertat cu alte autorități internaționale, precum și intervențiile „la limitele intervalului” în cadrul mecanismului cursului de schimb (MCS II).
La 31 decembrie 2023, valoarea nominală totală a operațiunilor aflate în derulare s-a ridicat la 200 de milioane EUR prin intermediul facilității MTFA, la 42,8 miliarde EUR prin intermediul mecanismului MESF, la 98,4 miliarde EUR prin intermediul SURE și la 39,54 miliarde EUR în cadrul acordului privind facilitatea de împrumut destinată Greciei. Nu în ultimul rând, pe parcursul anului 2023, BCE a procesat plățile și dobânzile aferente împrumuturilor și granturilor alocate prin intermediul programului „Next Generation EU” către și dinspre diferite state membre, precum și pe cele aferente creditelor MFA+ acordate Ucrainei.
Mai multe bănci centrale naționale din Eurosistem au furnizat servicii în cadrul ERMS
În anul 2023 a continuat să fie disponibilă o serie cuprinzătoare de servicii financiare în cadrul serviciilor Eurosistemului de administrare a rezervelor (Eurosystem reserve management services – ERMS), instituite în anul 2005 în scopul administrării activelor de rezervă în euro deținute de clienții Eurosistemului. Mai multe bănci centrale naționale din Eurosistem furnizează servicii financiare în acest cadru – în conformitate cu termenii și condițiile armonizate și cu standardele piețelor – băncilor centrale, autorităților monetare și agențiilor guvernamentale situate în afara zonei euro, precum și organizațiilor internaționale. BCE îndeplinește un rol general de coordonare, monitorizează funcționarea fără sincope a serviciilor, promovează optimizarea cadrului instituit și întocmește raportări privind această activitate adresate organelor de decizie ale BCE.
Numărul conturilor clienților în cadrul ERMS a fost de 273 la finalul anului 2023, față de 270 la sfârșitul anului 2022. Totalul deținerilor agregate (care includ active de trezorerie și dețineri de titluri) administrate în cadrul ERMS a înregistrat o scădere de aproximativ 20% în anul 2023 față de anul anterior.
6 Numerarul rămâne cel mai utilizat mijloc de plată în rândul cetățenilor europeni, cu un nivel redus al falsificării
Circulația bancnotelor euro a fost afectată de majorările ratelor dobânzilor de referință ale BCE, în timp ce deținerile de numerar ca mijloc de tezaurizare au scăzut. Marea majoritate a cetățenilor europeni consideră că este important să aibă opțiunea de a plăti cu numerar. În consecință, BCE urmărește să asigure accesul eficace la numerar și acceptarea acestuia în zona euro.
Eurosistemul se angajează, de asemenea, să asigure faptul că numerarul rămâne cât mai sustenabil și ecologic posibil și a evaluat amprenta asupra mediului pe care o au bancnotele ca mijloc de plată. Pregătirile pentru elaborarea unei noi serii de bancnote euro reprezintă o oportunitate de a face aceste bancnote mai accesibile tuturor cetățenilor europeni. Astfel, publicul este consultat pe parcursul întregului proces de proiectare.
6.1 Circulația bancnotelor euro, asigurarea accesului la numerar și acceptarea numerarului
Circulația bancnotelor euro a fost afectată de majorările ratelor dobânzilor
La finele anului 2023, numărul total al bancnotelor euro aflate în circulație era de 29,8 miliarde, cu o valoare totală de 1 570 miliarde EUR. Majorările ratelor dobânzilor reprezentative ale BCE începând cu luna iulie 2022 au continuat să aibă un efect inhibitor asupra deținerii de numerar ca mijloc de tezaurizare, întrucât bancnotele nu generează dobânzi. În consecință, anul 2023 a fost caracterizat de ritmuri anuale de creștere foarte scăzute, respectiv 1,2% din punct de vedere numeric și -0,3% în termeni valorici.
Pentru a menține calitatea bancnotelor euro aflate în circulație și încrederea în acestea, băncile centrale naționale din cadrul Eurosistemului au procesat 25,3 miliarde de bancnote euro și au înlocuit 3,3 miliarde de bancnote uzate cu bancnote nou tipărite.
Valoarea circulației monedelor euro a crescut cu 3,2% în termeni anuali, ajungând la 33,5 miliarde EUR la sfârșitul anului 2023, echivalentul a 148,2 miliarde de monede euro.
Amprenta de mediu a produselor ia în considerare întregul ciclu de viață al bancnotelor, de la materiile prime până la fabricarea, distribuția și eliminarea acestora
BCE a efectuat un Studiu privind amprenta de mediu a bancnotelor euro pentru a evalua amprenta de mediu a plăților anuale în numerar efectuate de către o persoană care utilizează bancnote euro, cu scopul de a se asigura că numerarul rămâne cât mai sustenabil și mai ecologic posibil.
Constatările au arătat că amprenta utilizării anuale de către o persoană a bancnotelor euro este echivalentă cu conducerea unui autoturism pe o distanță de opt kilometri, reprezentând doar 0,01% din impactul anual total al persoanei respective asupra mediului din perspectiva activităților de consum.
Studiul privind amprenta de mediu a produselor a analizat, de asemenea, progresele înregistrate până în prezent
Odată puse în circulație, bancnotele sunt reutilizate de mai multe ori. Etapa de distribuție, inclusiv consumul de energie și transportul, este principalul factor care contribuie la amprenta ecologică a bancnotelor. Utilizarea bumbacului durabil în hârtia bancnotelor euro a redus impactul acestora asupra mediului cu aproape 50% și amprenta globală a plăților cu bancnote euro cu 3,6%, comparativ cu utilizarea bumbacului convențional din surse nesustenabile. Sunt prevăzute și alte reduceri odată cu utilizarea unei cantități mai mari de bumbac organic. Sunt în curs de desfășurare activități ample de cercetare-dezvoltare care vizează identificarea unor metode alternative de eliminare a deșeurilor provenind de la bancnote, cum ar fi reciclarea și reutilizarea materialelor reziduale.
În anul 2023 s-a înregistrat unul dintre cele mai scăzute niveluri de falsuri raportat la totalul bancnotelor aflate în circulație
Numărul de bancnote falsificate raportat anual la un milion de bancnote euro autentice aflate în circulație
BCE se pregătește să elaboreze o nouă serie de bancnote euro, cu scopul de a spori rezistența acestora la contrafacere și a le face cât mai ecologice posibil. Acest proces reflectă angajamentul Eurosistemului față de numerar și reprezintă o oportunitate de a face bancnotele euro mai accesibile tuturor cetățenilor europeni.
Pentru a se asigura că opiniile cetățenilor europeni sunt reflectate în noul concept, publicul este consultat pe durata întregului proces de reproiectare
Un grup consultativ multidisciplinar – cu membri din toate țările din zona euro – a propus o listă scurtă de teme bazate pe contribuția publicului. Ulterior, Consiliul guvernatorilor a selectat șapte teme, iar publicul a fost invitat să își exprime preferințele. Pe baza rezultatelor celor două sondaje publice din vara anului 2023, Consiliul guvernatorilor a selectat „Cultura europeană” și „Râuri și păsări” ca fiind două posibile teme pentru viitoarele bancnote euro.
În 2026 se preconizează adoptarea unei decizii privind concepțiile grafice finale și momentul producerii și emiterii noilor bancnote
În plus, Consiliul guvernatorilor a decis înființarea unui grup consultativ care să propună modele pentru ilustrarea temelor selectate până la sfârșitul anului 2024. Ulterior, va fi organizat un concurs pentru stabilirea concepției grafice a noilor bancnote. Cetățenii europeni vor avea din nou posibilitatea de a-și exprima preferințele cu privire la mai multe variante de concepții grafice. În 2026 se preconizează că BCE va lua o decizie referitoare la concepțiile grafice finale și la momentul producerii și emiterii noilor bancnote. Totuși, vor mai trece câțiva ani de la decizia de a produce noile bancnote până la emiterea primelor exemplare.
BCE – asistată de băncile centrale naționale (BCN) – dezvoltă, colectează, prelucrează și diseminează o gamă largă de statistici și date necesare pentru sprijinirea politicii monetare a BCE, precum și a atribuțiilor legate de stabilitatea financiară și a altor atribuții ale Sistemului European al Băncilor Centrale (SEBC) și ale Comitetului european pentru risc sistemic. Aceste date statistice sunt utilizate și de autoritățile publice, organizațiile internaționale, participanții pe piețele financiare, mass-media și publicul larg, și contribuie la sporirea transparenței activității BCE.
În anul 2023, BCE s-a axat pe noi date statistice referitoare la zona euro, prin raportarea detaliată cu privire la statisticile externe și defalcarea componentei datoriei publice privind împrumuturile, numerarul și depozitele. BCE a decis, de asemenea, să extindă unitățile de observare statistică în scopul raportării statisticilor referitoare la piața monetară și a publicat noi statistici privind conturile financiare, care includ o defalcare a drepturilor asupra asigurărilor de viață și a drepturilor de pensie în funcție de riscul de investiții. În cadrul planului său de acțiune privind schimbările climatice, BCE a publicat pe website-ul său o serie de indicatori relevanți. Totodată, Eurosistemul a lansat un sondaj pentru evaluarea temelor ce ar putea fi incluse în sfera de aplicare a cadrului de raportare integrată.
Detalii noi privind statisticile externe au fost puse la dispoziția utilizatorilor
În luna aprilie 2023, BCE a început să publice detalii suplimentare privind statisticile externe în conformitate cu Orientarea BCE modificată în domeniul statisticilor externe, ca răspuns la nevoia utilizatorilor de a dispune de statistici transfrontaliere mai detaliate. Noile serii separă datele privind fondurile de investiții, societățile de asigurare și fondurile de pensii, alte instituții financiare, societăți nefinanciare și datele combinate privind gospodăriile populației și instituțiile fără scop lucrativ în serviciul gospodăriilor populației. De asemenea, aceste serii identifică tipul instrumentelor de datorie utilizate pentru investițiile directe. Sunt disponibile detalii suplimentare pentru titlurile de natura datoriei, împrumuturi și credite comerciale și avansuri, precum și pentru alte contrapartide geografice.
Au fost publicate noi defalcări privind împrumuturile, numerarul și depozitele datoriei publice
Totodată, BCE a început să publice noi defalcări ale componentei de împrumuturi, numerar și depozite a datoriei publice a statelor membre ale UE, ceea ce permite o evaluare mai riguroasă a finanțării publice. Deși titlurile de natura datoriei reprezintă, de regulă, cea mai mare parte a datoriei publice, împrumuturile și depozitele sunt componente semnificative, fiind echivalente cu aproximativ 16% din PIB al zonei euro în anul 2022 și 17,5% din datoria publică totală. Datele relevă surse diferite de finanțare și asigură o defalcare pe categorii de creditori, care includ băncile comerciale, instituțiile multilaterale (precum Fondul Monetar Internațional) și instituțiile Uniunii Europene (de exemplu, Banca Europeană de Investiții).
BCE a decis să extindă populația cu obligații de raportare a statisticilor referitoare la piețele monetare din zona euro
În luna aprilie 2023, BCE a decis să extindă populația cu obligații de raportare a statisticilor referitoare la piețele monetare (Money Market Statistical Reporting – MMSR), adăugând 24 de bănci noi la cele 46 care au deja astfel de obligații. Noile bănci MMSR vor începe să raporteze din 1 iulie 2024. Datele pe care le furnizează vor face ca datele MMSR publicate de BCE să fie mai reprezentative. Datele furnizate de noii agenți raportori vor fi incluse în calculul ratei dobânzii pe termen scurt la operațiunile în euro (€STR) într-o etapă ulterioară, pentru a asigura calitatea suficient de ridicată a noilor datelor raportate. Extinderea populației cu obligații de raportare va sprijini reprezentativitatea, soliditatea și fiabilitatea indicelui de referință.
BCE a publicat noi statistici privind conturile financiare, care includ o defalcare a drepturilor asupra asigurărilor de viață și a drepturilor de pensie în funcție de riscul de investiții
Ca urmare a modificării Orientării privind cerințele de raportare statistică în domeniul conturilor financiare trimestriale, în octombrie 2023, BCE a început să publice defalcări noi ale drepturilor asupra asigurărilor de viață, a rentelor și ale drepturilor de pensie în funcție de alocarea riscului de investiții pentru toate statele membre ale UE și pentru zona euro. Aceste drepturi reprezintă componente substanțiale ale activelor financiare ale gospodăriilor populației și sunt înregistrate în conturile financiare ca pasive ale societăților de asigurare și ale fondurilor de pensii (și, într-o măsură mult mai mică, ale altor sectoare). Noile date arată în ce măsură gospodăriile populației suportă riscul de investiții asociat primelor și contribuțiilor investite în numele lor.
În luna ianuarie 2023, BCE a publicat pe website-ul său un prim set de indicatori statistici experimentali și analitici asociați schimbărilor climatice. Acești indicatori au fost centralizați în strânsă cooperare cu băncile centrale naționale din cadrul SEBC și fac parte dintr-un plan de acțiune mai amplu al BCE privind schimbările climatice.
Indicatorii experimentali privind finanțarea durabilă oferă o imagine de ansamblu asupra instrumentelor de datorie cu caracteristici de durabilitate care sunt emise sau deținute de rezidenții zonei euro. Aceștia prezintă informații referitoare la sumele obținute pentru finanțarea proiectelor durabile și, prin extensie, pentru tranziția către o economie neutră din punct de vedere al emisiilor.
Indicatorii analitici privind emisiile de dioxid de carbon în cazul instituțiilor financiare furnizează informații cu privire la intensitatea emisiilor de dioxid de carbon a portofoliilor de titluri de valoare și de împrumuturi ale instituțiilor financiare, contribuind astfel la evaluarea rolului acestui sector în finanțarea tranziției către o economie neutră din punct de vedere al emisiilor și a riscurilor asociate. Indicatorii oferă informații cu privire la expunerile băncilor față de contrapartidele cu o dependență ridicată de modele de afaceri cu emisii ridicate de dioxid de carbon.
Indicatorii analitici privind riscurile fizice din portofoliile de împrumuturi și titluri de valoare evaluează riscurile care decurg din impactul dezastrelor naturale provocate de schimbările climatice, cum ar fi inundațiile și incendiile de vegetație, asupra performanței împrumuturilor, a obligațiunilor și a titlurilor de capital. Indicatorii pot fi utilizați pentru a compara riscurile fizice la nivelul țărilor și al sectoarelor, precum și în funcție de dezastrele climatice.
A fost continuat efortul de dezvoltare a celor trei seturi de date pentru a îmbunătăți și mai mult calitatea datelor și a defalcărilor disponibile, prin includerea de detalii geografice, sectoriale și de altă natură.
Cadrul de raportare integrată (IReF) urmărește integrarea, pe cât posibil, a cerințelor existente de date statistice la nivelul SEBC pentru bănci într-un cadru unic și standardizat de raportare aplicabil țărilor din zona euro.
IReF marchează un prim pas în direcția unei inițiative mai ample privind un sistem de raportare integrată a datelor statistice, prudențiale și de rezoluție în Uniunea Europeană, în conformitate cu cerințele sectorului bancar european, ale Parlamentului European și ale Consiliului. Autoritatea bancară europeană, BCE, Comitetul unic de rezoluție și Comisia Europeană cooperează în cadrul unui grup informal de coordonare în vederea promovării în continuare a acestui cadru. În 2023, instituțiile menționate au purtat discuții cu privire modalitățile de lucru ale unui Comitet comun de raportare bancară (Joint Bank Reporting Committee – JBRC), cu implicarea autorităților europene și naționale relevante, precum și a sectorului bancar. Se preconizează că JBRC va fi înființat în anul 2024.
De asemenea, SEBC cooperează îndeaproape cu sectorul bancar pentru optimizarea raportării și reducerea sarcinii generale de raportare cu ajutorul Dicționarului de raportare integrată a băncilor (Banks’ Integrated Reporting Dictionary – BIRD). Această inițiativă voluntară de colaborare reunește băncile centrale naționale din cadrul SEBC și băncile comerciale. BIRD poate fi accesat gratuit și ajută băncile să genereze rapoarte statistice, de supraveghere și de rezoluție care respectă cerințele de raportare prevăzute de legislația europeană. BIRD este un dicționar integrat cu un conținut lipsit de redundanță: toate conceptele aflate la baza obligațiilor de raportare sunt identificate și descrise o singură dată, ajutând băncile să decidă asupra tipului de date pe care să le extragă din sistemele lor interne și a modului de procesare a acestora.
Unul din primele rezultate ale BIRD va ajuta băncile să respecte IReF – un nou cadru de colectare a datelor care va fi aplicat în mod unitar la nivelul tuturor țărilor din zona euro. Agenții raportori vor putea utiliza BIRD în scopul raportării IReF, precum și al altor obligații de raportare. BIRD va contribui la reducerea sarcinii de raportare a băncilor și la îmbunătățirea calității datelor raportate către autoritățile relevante.
Noile statistici experimentale furnizează date trimestriale privind distribuirea avuției gospodăriilor populației în zona euro în concordanță cu conturile naționale.
DWA furnizează date privind avuția netă și activele și pasivele totale, precum și componentele acestora. Gospodăriile sunt împărțite în primele cinci decile și în ultimele 50% în funcție de avuția netă, precum și de statutul profesional și cel locativ. Setul de date DWA include, de asemenea, coeficientul Gini pentru avuția netă, date privind avuția netă mediană și medie, ponderea avuției nete deținute de ultimele 50%, primele 10% și primele 5% din gospodării, precum și ponderea datoriei în active în funcție de decila avuției nete a gospodăriilor populației.
Variațiile avuției imobiliare în funcție de decila avuției nete și de ponderea acesteia în avuția netă, pentru primele 5% din gospodăriile populației din zona euro
Regulamentul modificat al BCE privind statisticile referitoare la plăți a intrat în vigoare la data de 1 ianuarie 2022. Îmbunătățirile față de cadrul juridic anterior reflectă atât evoluțiile din domeniul plăților, cât și schimbările relevante aduse legislației UE. S-a intensificat și frecvența colectării datelor, de la anuală devenind semestrială și trimestrială. Primele date statistice privind plățile, colectate în temeiul cadrului modificat, au fost publicate la data de 9 noiembrie 2023 prin portalul de date al BCE. Au fost publicate date pentru trimestrele I-IV 2022 și pentru primele două trimestre ale anului 2023, precum și pentru cele două semestre ale anului 2022.
Statisticile privind plățile disponibile cu frecvență semestrială includ acum informații referitoare la servicii inovatoare de plăți de mică valoare, precum plățile prin dispozitive mobile, plățile fără contact, comerțul electronic și noile tipuri de servicii de plată, conform definiției din Directiva revizuită privind serviciile de plată (PSD2). Cu ocazia fiecărei diseminări semestriale se publică un comunicat de presă. În cadrul procesului îmbunătățit de colectare a datelor, datele din portalul de date al BCE indică, printre altele, nivelul ridicat al cererii de plăți prin card fără contact, care au reprezentat 57% din totalul plăților prin card în zona euro în prima jumătate a anului 2023 (Graficul A).
Ponderea plăților prin card fără contact în totalitatea plăților cu cardul din zona euro în prima jumătate a anului 2023
În plus, sunt colectate date privind operațiunile de plată frauduloase, metodele de autentificare pentru operațiunile de plată și schemele de plată. Datele referitoare la operațiunile de plată cu cardul sunt colectate cu frecvență trimestrială și în scopul monitorizării comerțului transfrontalier, fiind defalcate la nivel mondial pe țări și, în plus, în funcție de codul categoriei comerciantului.
HFCN a publicat rezultatele celei de-a patra ediții (2021) a Sondajului privind consumul și finanțele gospodăriilor populației (HFCS) în luna iulie 2023. HFCS reprezintă o sursă utilă de informații la nivel de gospodărie cu privire la consumul și finanțele populației pentru mai multe proiecte de cercetare desfășurate de membrii HFCN, de Grupul operativ de cercetare privind eterogenitatea al BCE și de cercetătorii externi. Aceste proiecte includ activități cu privire la efectele distributive ale șocurilor inflaționiste asupra bilanțurilor populației[68], diferențele de avuție între bărbați și femei (disparitate de gen la nivelul avuției), măsurarea incertitudinii veniturilor cu ajutorul datelor din previziuni, eterogenitatea efectelor pandemiei asupra finanțelor gospodăriilor, precum și noile Conturi distributive ale avuției (a se vedea Caseta 5).
În 2023, experții BCE au publicat 120 de lucrări în seria Caietelor de studii ale BCE (Working Paper Series). În plus, un număr mai mare de studii metodologice sau orientate cu precădere pe politici au fost publicate în Occasional Paper Series, Statistics Paper Series și Discussion Paper Series ale BCE. De asemenea, multe dintre activitățile de cercetare ale BCE s-au concretizat în lucrări publicate în reviste academice renumite, iar 12 articole au fost publicate în Buletinul de cercetare al BCE, care se adresează unui public mai larg. Caseta 7 prezintă mai detaliat rezultatele celor mai recente activități ale BCE privind dinamica economică după manifestarea unor evenimente extreme – un subiect deosebit de important atât pentru stabilitatea prețurilor, cât și pentru stabilitatea financiară.
Caseta 7	Dinamica economică după manifestarea unor evenimente extreme – cuantificarea compromisurilor în materie de stabilitate financiară pentru politica monetară în perioadele cu inflație ridicată
Cercetările recente s-au concentrat pe elaborarea și implementarea unor instrumente noi de evaluare și cuantificare a legăturii dintre politica monetară și riscurile macroeconomice extreme. Condițiile de stabilitate financiară și capacitatea bilanțieră a sectorului financiar au un rol esențial în cazul riscurilor macroeconomice extreme, în concordanță cu numărul tot mai mare de dovezi care arată că dificultățile financiare sunt un puternic factor predictiv al riscurilor pe termen scurt în sensul scăderii la adresa creșterii economice. În plus, măsurile de politică monetară pot afecta stabilitatea financiară pe termen scurt prin efectul lor imediat asupra sectorului financiar, atât prin furnizarea de lichidități intermediarilor financiari pe parcursul crizelor, cât și prin riscul unor perturbări bruște ale pieței, pe fondul majorării ratelor dobânzilor și al înăspririi condițiilor de finanțare[73].
Analiza a evidențiat riscuri considerabile în sensul scăderii la adresa creșterii economice începând cu trimestrul III 2022. Modelul estimează o probabilitate de 10% ca PIB real în zona euro să scadă cu peste 3% pe parcursul anului următor. Balanța riscurilor la adresa stabilității financiare a fost, de asemenea, înclinată în sensul scăderii, cu o probabilitate ridicată de manifestare a unor tensiuni în sistemul financiar. A fost necesară echilibrarea acestor riscuri, determinate de scumpirea materiilor prime și de tensiunile de pe piețele financiare ca urmare a invaziei Ucrainei de către Rusia, cu riscurile în sensul creșterii la adresa inflației, care a depășit cu mult ținta.
Înăsprirea conduitei de politică monetară peste așteptările pieței ar fi amplificat pe termen scurt riscurile în sensul scăderii la adresa creșterii economice și a stabilității financiare, întrucât probabilitatea apariției unor dificultăți financiare pe acest orizont de timp prezintă o senzitivitate deosebit de ridicată la politica monetară. Pe termen mediu însă, o politică monetară mai restrictivă ar putea, de asemenea, atenua riscurile la adresa stabilității financiare, prin reducerea gradului de îndatorare a sistemului financiar și majorarea primelor de risc pentru activele financiare. Modelul cuantifică efectele întăririi politicii monetare asupra riscurilor mai ridicate pe termen scurt și mai scăzute pe termen mediu la adresa sistemului financiar și a economiei reale.
Prezentul capitol vizează jurisdicția Curții de Justiție a Uniunii Europene (CJUE) referitoare la BCE, oferă informații despre avizele BCE și cazurile de nerespectare a obligației de consultare a BCE în privința unor proiecte legislative din domeniile sale de competență. De asemenea, prezintă rapoarte privind monitorizarea de către BCE a respectării interdicțiilor de finanțare monetară și de acces privilegiat.
9.1 Jurisdicția Curții de Justiție a Uniunii Europene referitoare la BCE
CJUE a pus capăt, după mai mult de un deceniu, unor litigii referitoare la restructurarea datoriei publice a Greciei din anul 2012, respingând recursul privind ultima acțiune în despăgubire pendinte împotriva BCE
CJUE a interpretat că standardele minime ale BCE pentru verificarea calității bancnotelor euro nu se aplică agenților care operează cu numerar, cum ar fi instituțiile de credit și transportatorii de fonduri
CJUE a confirmat limitele controlului jurisdicțional al deciziilor de supraveghere bancară pe baza unei ample puteri discreționare
Tribunalul a confirmat că BCE are competența exclusivă de a retrage autorizațiile bancare, inclusiv în cazul unor încălcări grave ale legislației naționale privind combaterea spălării banilor și a finanțării terorismului
În luna septembrie 2023, CJUE[77] a respins recursul formulat de Versobank AS împotriva hotărârii Tribunalului din data de 6 octombrie 2021, prin care s-a respins acțiunea în anulare formulată împotriva deciziei BCE de a retrage autorizația de funcționare a instituției de credit. În această hotărâre, CJUE a confirmat că BCE are competența exclusivă de a retrage autorizația bancară a tuturor instituțiilor de credit cu sediul în statele membre participante, indiferent de clasificarea acestora ca instituții semnificative sau mai puțin semnificative, inclusiv pe motive legate de încălcări grave ale legislației naționale de transpunere a Directivei privind combaterea spălării banilor.
Articolul 127 alineatul (4) și articolul 282 alineatul (5) din Tratatul privind funcționarea Uniunii Europene prevăd obligativitatea consultării BCE în legătură cu orice proiect de act al Uniunii și orice proiect de reglementare la nivel național în domeniile care sunt de competența sa. Toate avizele BCE sunt publicate pe EUR-Lex. În anul 2023, BCE a adoptat 12 avize cu privire la acte propuse ale Uniunii, precum și 35 de avize referitoare la proiecte legislative naționale.
S-au înregistrat 12 cazuri de neconsultare a BCE asupra unor proiecte legislative
S-au înregistrat douăsprezece cazuri de nerespectare a obligației de consultare a BCE asupra unor proiecte legislative: două dintre acestea referindu-se la legislația Uniunii Europene, iar zece la legislația națională. BCE a adoptat avize din proprie inițiativă cu privire la șapte din cele doisprezece cazuri.
Ultimul caz național de neconsultare este un caz spaniol referitor la o lege care solicită Banco de España să ia măsurile necesare să permită firmelor de investiții să deschidă conturi la banca centrală pentru a depozita fondurile primite de la clienți. S-a considerat că acest caz este clar și important deoarece, pe lângă impactul direct asupra operării sistemelor de plăți, acesta ar putea crea probleme legate de politica monetară și stabilitatea financiară.
BCE a adoptat 12 avize cu privire la propuneri legislative ale UE, care au acoperit teme precum euro digital; statutul de mijloc legal de plată al bancnotelor și monedelor metalice euro; reforma guvernanței economice în Uniune; cadrul Uniunii de gestionare a crizelor și de asigurare a depozitelor; măsurile de diminuare a expunerilor excesive față de contrapărțile centrale (CCP) din țări terțe, de sporire a eficienței piețelor de compensare din Uniune și de abordare a tratamentului riscului de concentrare față de CCP și al riscului de contraparte pentru tranzacțiile cu instrumente financiare derivate compensate la nivel central; subiecte legate de schimbările climatice, inclusiv performanța energetică a clădirilor, diligența necesară în materie de durabilitate a întreprinderilor și transparența și integritatea activităților de rating de mediu, social și de guvernanță; statistici ale Uniunii Europene asupra ocupării forței de muncă privind întreprinderile; și numirea unui nou membru al Comitetului executiv al BCE.
Referitor la avizele privind legislația națională, care acoperă adesea mai multe subiecte, BCE a adoptat 19 avize cu privire la BCN; 15 avize cu privire la stabilitatea sistemului financiar; 13 avize cu privire la supravegherea prudențială a instituțiilor de credit; șapte avize cu privire la monede și modalități de plată; cinci avize cu privire la instrumente și operațiuni de politică monetară și implementarea politicii monetare; și trei avize cu privire la sisteme de plată și/sau de decontare a operațiunilor cu instrumente financiare. Subiectul impozitelor și taxelor bancare cu scop special introduse ca răspuns la creșterea inflației și a ratelor dobânzilor a făcut obiectul a șapte avize pe parcursul anului 2023.
9.3 Respectarea interdicțiilor de finanțare monetară și de acces privilegiat
De asemenea, BCE supraveghează achizițiile de pe piața secundară, de către băncile centrale din UE, ale titlurilor de creanță emise de sectorul public național, de sectoarele publice ale altor state membre, precum și de instituții și organisme ale UE. Conform expunerii de motive din Regulamentul (CE) nr. 3603/93 al Consiliului, achiziția de pe piața secundară a instrumentelor de natura datoriei emise de sectorul public nu trebuie să fie utilizată în scopul de a eluda obiectivul articolului 123 din Tratat.
Interdicțiile prevăzute în articolele 123 și 124 din Tratat au fost, în general, respectate
Exercițiul de monitorizare al BCE aferent anului 2023 confirmă faptul că articolele 123 și 124 din Tratat au fost, în general, respectate.
BCE va continua să monitorizeze implicarea Magyar Nemzeti Bank în activitatea Bursei de valori din Budapesta, întrucât achiziționarea participației majoritare la această instituție de către banca centrală, în anul 2015, prezintă încă potențialul de a genera preocupări privind finanțarea monetară.
Cesiunea finală a activelor aferente Irish Bank Resolution Corporation de către Banc Ceannais na hÉireann/Central Bank of Ireland pe parcursul anului 2023 prin vânzări de obligațiuni cu dobândă variabilă și durată lungă a eliminat preocupările serioase privind finanțarea monetară care au persistat începând cu anul 2013.
Finanțarea de către BCN a obligațiilor pe care sectorul public le are față de Fondul Monetar Internațional (FMI) nu este considerată finanțare monetară cu condiția să rezulte în creanțe externe care au toate caracteristicile activelor de rezervă. Totuși, donațiile financiare precum cele efectuate în anii anteriori de Nationale Bank van België/Banque Nationale de Belgique și Banque de France prin intermediul FMI vizând reducerea datoriilor pentru țările sărace puternic îndatorate nu au avut ca rezultat creanțe externe și, prin urmare, se impun măsuri corective.
Totodată, BCE a interacționat îndeaproape cu Comisia ECON în contextul activităților sale privind moneda euro digitală. În anul 2023, dl. Panetta, care era atunci membru al Comitetului executiv, a participat la trei audieri ad-hoc ale Comisiei ECON pentru a discuta progresele înregistrate în etapa de analiză a proiectului aferent monedei euro digitale, inclusiv aspectele legate de experiența utilizatorilor, mijloacele legale de plată și procesul legislativ privind moneda euro digitală[78]. De asemenea, BCE a organizat împreună cu Parlamentul European seminare de natură tehnică pentru experți și a participat la evenimente organizate de deputați ai Parlamentului European pentru discuții legate de moneda euro digitală.
În 2023, sprijinul pentru euro a fost aproape de un nivel record
Potrivit celui mai recent sondaj Eurobarometru efectuat în lunile octombrie și noiembrie 2023, 79% dintre respondenții din zona euro își arată sprijinul pentru euro, iar 43% înclină să aibă încredere în BCE. Nivelul ridicat de sprijin pentru euro este un semn pozitiv, în timp ce nivelul relativ mai scăzut de încredere în BCE arată că instituția trebuie să își continue eforturile de a comunica cu publicul și cu reprezentanții aleși ai cetățenilor. Consolidarea încrederii publicului va rămâne, de asemenea, parte integrantă a activității BCE în viitor. Ca atare, BCE își menține angajamentul de a participa activ la dialogul constructiv cu Parlamentul European și cu cetățenii din zona euro.
G20 și-a desfășurat activitatea pe fondul unor tensiuni geopolitice accentuate și într-un context global dificil, depunând eforturi în vederea menținerii multilateralismului
Aspecte de politici referitoare la FMI și la arhitectura financiară internațională
BCE a contribuit în mod activ la discuțiile din cadrul FMI. În 2023, FMI a decis să își majoreze resursele provenind din plata cotelor de participare, a continuat să își ajusteze setul de instrumente și a sprijinit în continuare Ucraina
BCE a continuat să își asume un rol activ în discuțiile despre sistemul monetar-financiar internațional desfășurate la Fondul Monetar Internațional (FMI) și în alte foruri, promovând perspectiva băncii centrale în pozițiile europene comune adoptate în cadrul acestora[79]. Printre temele principale din anul 2023 s-au numărat revizuirea cotelor de participare la FMI, ajustările la nivelul politicilor și al setului de instrumente de creditare ale FMI, precum și aspecte legate de drepturile speciale de tragere (DST) și de direcționarea acestora.
Obiectivul principal al BCE, respectiv menținerea stabilității prețurilor, este prevăzut în articolul 127 alineatul (1) din Tratatul privind funcționarea Uniunii Europene. Tratatul mai prevede că, „fără a aduce atingere obiectivului privind stabilitatea prețurilor“, BCE susține și politicile economice generale din Uniune cu scopul de a contribui la realizarea obiectivelor Uniunii prevăzute la articolul 3 din Tratatul privind Uniunea Europeană[83]. Caseta explică modalitatea de abordare a obiectivului secundar în cadrul conduitei de politică monetară a BCE și al activităților de raportare[84].
Cum acționează BCE cu privire la obiectivul secundar în cadrul deciziilor de politică monetară
Cum prezintă BCE efectele acțiunilor sale asupra obiectivului secundar
BCE desfășoară activități importante legate de factorii de mediu, sociali și de guvernanță (ESG). În cazul unei instituții publice cum este BCE, acestea includ asumarea responsabilității față de cetățenii Uniunii Europene (UE) și față de reprezentanții aleși ai acestora, comunicarea și interacțiunea cu diferite categorii de public, aderarea la cele mai înalte standarde etice și de transparență, consolidarea capacității de acțiune a angajaților și promovarea bunăstării acestora, precum și analiza impactului și a riscurilor climatice și de mediu.
În 2023, BCE și-a continuat activitățile legate de factorii de mediu, sociali și de guvernanță
Această prezentare generală a principalelor evoluții din 2023 în ceea ce privește factorii de mediu, sociali și de guvernanță este completată de alte secțiuni ale prezentului Raport anual și de informații suplimentare disponibile pe website-ul BCE (Tabelul 11.1).
Riscurile climatice sunt integrate treptat în cadrul general privind riscurile
BCE abordează riscurile de mediu, sociale și de guvernanță ca parte a cadrelor sale de gestionare a riscurilor financiare și nefinanciare, astfel cum sunt descrise în secțiunea privind gestionarea riscurilor din Conturile anuale ale BCE pentru anul 2023.
Testarea la stres din perspectiva riscurilor climatice a început în 2022 și a devenit, între timp, un exercițiu periodic care face parte din acțiunea de integrare treptată a riscurilor climatice în cadrul general privind riscurile. Cu ocazia primei testări la stres din perspectiva riscurilor climatice a bilanțului Eurosistemului, BCE a evaluat senzitivitatea profilului de risc financiar al Eurosistemului la schimbările climatice, consolidând astfel capacitățile Eurosistemului de evaluare a riscurilor climatice. Rezultatele au furnizat o primă estimare a impactului riscurilor climatice asupra bilanțului BCE.
Conștientizarea importanței respectării normelor de etică și integritate a rămas o prioritate absolută în 2023
Sporirea gradului de conștientizare a aspectelor legate de etică și integritate și accesul facil la consiliere în materie de etică au condus la o creștere semnificativă a numărului de cereri, de la 1 690 în anul 2022 la 2 767 în anul 2023 (Graficul 11.1).
Verificările conformității, care au fost efectuate cu sprijinul unei firme de audit extern, au confirmat că angajații BCE și membrii organismelor BCE de nivel înalt au respectat, în general, normele privind tranzacțiile financiare private.
Comitetul de etică independent al BCE completează structura de guvernanță a BCE. Acesta oferă consiliere înalților funcționari ai BCE cu privire la chestiuni de etică, vizând îndeosebi activitățile private și activitatea profesională remunerată desfășurată după încheierea mandatului, evaluând totodată declarațiile de interese ale acestora. În plus, Comitetul de etică monitorizează evoluțiile europene și internaționale în domeniul eticii și bunei conduite, oferind, de asemenea, consiliere înalților funcționari ai BCE cu privire la actualizările dezirabile ale cadrului etic al BCE, cum ar fi optimizarea recentă a normelor privind tranzacțiile financiare private.
Comitetul de etică și conformitate a continuat să sprijine băncile centrale naționale și autoritățile naționale competente în vederea implementării Orientărilor în materie de etică adoptate în 2021, precum și a orientărilor pentru interpretarea coerentă și consecventă a standardelor de etică la nivelul Eurosistemului. Totodată, pentru a valorifica diversitatea de opinii și a beneficia cât mai mult de pe urma acesteia, Comitetul a organizat sesiuni pe teme de interes reciproc, la care au participat peste 50 de instituții și organizații publice diferite.
La nivel european, în 2023 BCE a continuat să își asume un rol activ în cadrul negocierilor interinstituționale în curs privind înființarea unui organism european independent de etică.
La nivel internațional, BCE s-a implicat îndeaproape în schimbul de cunoștințe și în stabilirea de standarde în cadrul Rețelei de etică a organizațiilor multilaterale, atât în calitatea sa de vicepreședinte al rețelei, cât și prin participările sale la reuniuni și la conferința anuală. De asemenea, BCE a contribuit la prima revizuire a aplicării de către EU a Convenției Organizației Națiunilor Unite împotriva corupției.
Inflația în scădere, dar aflată încă la un nivel prea ridicat, precum și efectele tot mai vizibile asupra economiei ale întăririi politicii monetare a BCE au creat un mediu de comunicare dificil pentru BCE în 2023. În perioade marcate de un grad excepțional de incertitudine și de criza costului vieții, a fost necesar ca BCE, în activitatea sa de comunicare, să pună accentul asupra reasigurării populației și a companiilor în privința angajamentului său de a readuce inflația la nivelul țintei, precum și asupra convingerii lor că va putea realiza acest lucru cu ajutorul instrumentelor-cheie de politică monetară de care dispune.
Principiul director al BCE în activitățile sale de comunicare a fost „Explică, explică, explică” pentru a ajuta populația să înțeleagă deciziile sale
Prin urmare, BCE și-a intensificat activitatea de comunicare în domeniul politicii monetare. Pe măsură ce întărirea politicii monetare a început să producă efectul scontat de frânare a cererii, era important să se explice deciziile BCE și să se reitereze faptul că mandatul său fundamental este acela de combatere a inflației. Pe lângă numeroasele luări de cuvânt cu caracter public ale factorilor de decizie din cadrul BCE, o serie de postări pe blogul BCE au explicat modul în care inflația a afectat veniturile reale, precum și importanța politicilor structurale ale autorităților guvernamentale pentru combaterea inflației, furnizând totodată informații analitice privind înregistrarea unor niveluri maxime ale participării pe piața muncii. În cadrul podcasturilor BCE au fost prezentați factorii determinanți ai inflației, iar într-un podcast specific, intitulat Școala de vară (Summer School), a fost dezbătut pe larg rolul BCE în menținerea stabilității prețurilor.
În același timp se impuneau răspunsuri la întrebări legitime în legătură cu motivele pentru care BCE nu anticipase creșterea accelerată a inflației, iar proiecțiile sale macroeconomice fuseseră inexacte. Claritatea și acuratețea proiecțiilor Eurosistemului sunt deosebit de importante pentru ancorarea anticipațiilor și pentru consolidarea credibilității politicii BCE. În mod similar, era esențial să se ofere explicații cu privire la diversele surse de incertitudini și să se comunice cu modestie pentru a stimula încrederea.
În cadrul activităților sale de comunicare, BCE a depus eforturi să explice contextul pierderilor evidențiate în bilanțul său și în bilanțurile băncilor centrale din Eurosistem
În 2023, ca urmare a deciziilor de politică monetară anterioare, în special a achizițiilor de active la scară largă, BCE și alte bănci centrale din Eurosistem s-au confruntat cu pierderi evidențiate în bilanțurile lor. BCE a depus eforturi deosebite pentru a explica de unde provin profiturile și pierderile băncilor centrale, de exemplu printr-un material explicativ dedicat. Astfel, BCE a putut să plaseze pierderile respective în contextul mai multor ani de profituri semnificative și să sublinieze că misiunea sa nu constă în realizarea de profituri, ci în luarea unor decizii de politică monetară care să contribuie la îndeplinirea obiectivului său de menținere a stabilității prețurilor.
Alte activități deosebite de comunicare desfășurate în 2023 s-au axat pe viitorul monedei noastre comune, atât sub formă de numerar, cât și în formă digitală.
BCE a demarat elaborarea conceptului grafic al viitoarelor serii de bancnote euro cu sprijinul publicului european
BCE a subliniat că numerarul nu va înceta să existe - eventual în paralel cu o monedă euro digitală
Afirmarea angajamentului său față de numerar în 2023 a fost deosebit de importantă, întrucât BCE se pregătește pentru o posibilă introducere a unei monede euro digitale.
În ansamblu, aceste eforturi conjugate și acoperirea mediatică extinsă au reușit să popularizeze proiectul aferent monedei euro digitale și să contribuie la o mai bună înțelegere a acestuia. Analiza arată că, deși interesul pentru o monedă euro digitală a fost inițial mai pronunțat în rândul generațiilor mai tinere de europeni, conștientizarea și înțelegerea aspectelor proiectului s-au propagat în prezent la nivelul tuturor categoriilor de vârstă.
2023 a fost, de asemenea, anul în care BCE a sărbătorit 25 de ani de la înființare. Cu această ocazie, BCE a organizat un eveniment la care au participat reprezentanți de nivel înalt ai instituțiilor Uniunii Europene, ai țării-gazdă a BCE, Germania, precum și ai altor țări din zona euro, alături de foști președinți ai BCE, cum ar fi Jean-Claude Trichet și Mario Draghi. În plus, la sfârșitul anului 2023 și începutul anului 2024, BCE și alte instituții ale Uniunii Europene au marcat în comun aniversarea a 25 de ani de existență a monedei euro. Aceste momente de referință au permis BCE să evidențieze succesul monedei unice și beneficiile sale pentru cetățenii Europei ca reper al stabilității în întreaga lume și ca simbol al unității europene.
Conectarea cu publicul mai tânăr prin campania „Stabilitatea este misiunea noastră”, derulată pe platformele de comunicare socială
În anul 2023, BCE a desfășurat campania „Stabilitatea este misiunea noastră” pe platformele de comunicare socială, pentru a se conecta în special cu publicul mai tânăr. Scopul campaniei a fost acela de a prezenta într-o manieră interactivă și personală informații esențiale despre BCE și activitatea acesteia: obiectivul de menținere a stabilității prețurilor, rolul supravegherii bancare și impactul deciziilor BCE asupra vieții cotidiene. Postările din cadrul campaniei au avut 166 de milioane de vizualizări, fiind o sursă de informații pentru 43 de milioane de tineri.
Au fost înregistrate mai multe solicitări de acces public comparativ cu anul 2022, consemnându-se inclusiv o creștere semnificativă a accesului la documente pe teme de etică și guvernanță
Accesul public la documentele BCE reprezintă o componentă constitutivă a politicii de transparență a BCE, promovând deschiderea BCE și consolidând legitimitatea sa democratică.
În 2023, BCE a primit mai multe solicitări de acces la documente comparativ cu anul 2022, respectiv 73 versus 63 de solicitări. Întrucât solicitările au avut în continuare o tematică largă, vizând inclusiv aspecte legate de supraveghere sau inițiative intens mediatizate, cum ar fi proiectul aferent monedei euro digitale, numărul de solicitări de acces la documente pe teme instituționale și de guvernanță a crescut semnificativ, reflectând interesul public sporit față de aceste aspecte.
În conformitate cu angajamentul BCE de a asigura transparența, documentele publicate ca răspuns la solicitările de acces public au fost, în general, puse la dispoziția publicului prin intermediul Registrului public de documente al BCE. Totodată, în scopuri de creștere a transparenței, BCE a realizat o prezentare generală a temelor care au făcut obiectul solicitărilor de acces la documente primite de BCE începând cu anul 2004.
Ombudsmanul European nu a formulat constatări privind administrarea defectuoasă în legătură cu modul în care BCE gestionează solicitările de acces public.
Datorită inițiativelor sale de promovare a transparenței, a deschiderii către cetățeni și a apropierii de aceștia, BCE a fost nominalizată pe lista scurtă pentru Premiul Ombudsmanului European pentru bună administrare în 2023 pentru „sprijinirea cetățenilor UE în înțelegerea politicii monetare în perioade de inflație ridicată”.
În contextul revenirii treptate la birou începând din anul 2022, BCE s-a axat pe politici și programe de sprijinire a echilibrului dintre activitatea profesională și viața personală, a perfecționării angajaților și a rezilienței organizaționale. În luna ianuarie 2023 a fost introdusă o nouă politică privind munca de la distanță, care susține flexibilitatea pentru membrii personalului și stagiari. În anul 2023, noua platformă educațională virtuală a BCE, EUREKA, a fost pusă la dispoziția instituțiilor din cadrul Sistemului European al Băncilor Centrale și al Mecanismului unic de supraveghere, sporind și mai mult accesul la oportunități de învățare și mobilitate. În concordanță cu obiectivul său de a institui o cultură a incluziunii reale, BCE a numit un mediator, precum și un consilier de resurse umane pe probleme de diversitate și incluziune.
După etapa de tranziție din 2022, la 1 ianuarie 2023 a intrat în vigoare o nouă politică privind munca de la distanță. Având în vedere experiențele în general pozitive din perioada în care s-a lucrat de la distanță, noua politică oferă angajaților opțiuni flexibile de telemuncă, permițând tuturor membrilor personalului și stagiarilor BCE să lucreze de la distanță până la 110 zile pe an, sub rezerva compatibilității cu cerințele pentru desfășurarea activității.
Au fost oferite cursuri de formare pentru a stimula o cultură durabilă a respectului reciproc
BCE acordă importanță opiniilor personalului și a efectuat un scurt sondaj de opinie în rândul angajaților (pulse survey) la începutul anului 2023. Rezultatele sondajului au arătat că angajații și-au menținut implicarea, angajamentul și conectarea în raport cu activitatea BCE. Totuși, trebuie depuse în continuare eforturi pentru consolidarea culturii organizaționale. Ca urmare a sondajului, Comitetul executiv a susținut o inițiativă de promovare a unei culturi organizaționale în cadrul căreia angajații să învețe să reacționeze cu eficacitate la comportamente inadecvate. Au fost create workshopuri interactive pentru a contribui la consolidarea unei culturi a „exprimării deschise” și a modului în care colaborăm.
BCE a continuat Programul pentru dezvoltarea abilităților de lider (Leadership Growth Programme) în scopul îmbunătățirii acestor abilități și pentru creșterea eficacității conducerii. Totodată, BCE a organizat ultimele șapte grupe ale Programului de leadership dedicat femeilor (Women’s Leadership Programme), un program de succes lansat în anul 2014 cu scopul de a spori gradul de reprezentare a femeilor în cadrul BCE. O altă oportunitate importantă de dezvoltare a fost oferită sub forma Portalului de mentorat (Mentoring Portal), prin intermediul căruia membrii personalului și stagiarii pot să ofere îndrumare și să caute mentori. Până la sfârșitul anului 2023, acest portal înregistrase aproape 100 de relații de tip mentor-discipol.
Au fost lansate inițiative-cheie ca parte a strategiei de învățare și dezvoltare derulate în cadrul SEBC și al MUS
Ca parte a strategiei de învățare și dezvoltare derulate în cadrul SEBC și al MUS, au fost lansate noi inițiative-cheie. ANC și BCN au fost integrate în EUREKA, care oferă acces la o gamă largă de oportunități de învățare și dezvoltare la nivelul SEBC și al MUS. Programul emblematic de educație executivă pentru bănci centrale și supraveghere bancară (Central Banking & Banking Supervision Executive Education Programme) a fost lansat în octombrie 2023. În cursul anului, au avut loc două evenimentele de tip hackathon încununate de succes, cu participanți din cadrul SEBC și al MUS. Primul astfel de eveniment a avut loc în luna februarie pe tema finanțării descentralizate, iar un al doilea, referitor la schimbările climatice, a fost organizat în luna noiembrie la sediul BCE.
Prin programul de stagii pe care îl oferă, BCE promovează integrarea la nivel european a tinerilor absolvenți și le oferă acestora posibilitatea de a dobândi experiență practică și de a pune în aplicare cunoștințele acumulate pe durata studiilor. Totodată, BCE beneficiază de cunoștințele stagiarilor cu privire la stadiul actual al cercetării academice, precum și de entuziasmul acestora și de ideile lor inedite. Începând cu 1 decembrie 2023, grantul pentru stagii de pregătire a fost majorat la 1 170 EUR pe lună și, respectiv, la 2 120 EUR pentru studenții doctoranzi care au finalizat cel puțin doi ani din programul de doctorat pe care îl urmează, în cazul posturilor vacante de stagiar la nivelul respectiv de studii. De asemenea, stagiarii primesc prestații de cazare.
Reflectarea societății europene și instituirea unei culturi a incluziunii reale reprezintă un demers pe termen lung. În acest scop, BCE și-a consolidat baza instituțională prin sprijinirea celor șase rețele locale ale sale dedicate diversității și incluziunii (D&I) și prin implementarea programului său de învățare pentru incluziune destinat angajaților, echipelor și liderilor. Pentru a facilita o cultură bazată pe incluziune, respect reciproc și siguranță psihologică, au fost create două poziții noi: începând cu anul 2023, noul mediator previne și soluționează prin dialog asistat divergențele apărute la locul de muncă, iar noul consilier de resurse umane pe probleme de diversitate și incluziune utilizează o astfel de perspectivă în cazul tuturor aspectelor umane și culturale.
Pe parcursul anului 2023, BCE a menținut diversitatea de gen printre prioritățile sale de pe ordinea de zi, fiind în același timp deschisă la toate aspectele diversității și promovând o cultură favorabilă incluziunii. Acest lucru se reflectă în certificările EDGE Move și EDGEplus, în progresele înregistrate de BCE în ceea ce privește realizarea obiectivelor de gen pentru perioada 2020-2026, în introducerea concediului parental plătit pentru celălalt părinte, respectiv cel care nu a născut, în proiectul-pilot al unui stagiu pentru persoanele cu tulburări de spectru autist înzestrate cu un talent deosebit, precum și în sesiunile și evenimentele de sensibilizare privind rasa și etnia, susținerea activă a grupurilor subreprezentate (allyship) și includerea persoanelor cu dizabilități și a persoanelor LGBT+.
Pentru a cunoaște cele mai mari talente din Europa, BCE a participat la o serie de târguri de cariere dedicate grupurilor subreprezentate, cum ar fi cel mai important târg de cariere din Europa pentru persoanele de culoare, organizat de ADAN (Afro Deutsches Akademiker Netzwerk), târgul de cariere Sticks & Stones pentru talentele din comunitatea LGBTIQ+ și susținătorii acestei comunități și târgul herCAREER pentru avansarea în carieră a femeilor. Pentru a atrage candidați din rândul persoanelor cu dizabilități, BCE și-a promovat posturile vacante pe platforma myAbility. Totodată, BCE a continuat să ofere Bursele BCE destinate femeilor, consolidându-și rezerva de talente de gen feminin și manifestând o atitudine favorabilă incluziunii diverselor medii socioeconomice. De asemenea, în semn de menținere a sprijinului și solidarității, BCE a lansat o bursă de care pot beneficia 15 studenți ucraineni înscriși într-un program de studii de master în Ucraina.
Înțelegerea implicațiilor schimbărilor climatice și a tranziției necesare economiei și sectorului financiar este esențială pentru ca BCE să își poată îndeplini mandatul
Schimbările climatice avansează și, cu cât așteptăm mai mult să reducem emisiile și să facem trecerea către o economie mai ecologică, cu atât costurile sunt mai mari[91],[92]. Deși au fost făcute progrese, lumea nu se apropie încă de obiectivul de limitare a creșterii temperaturii globale la 1,5°C peste nivelurile preindustriale[93]. Aceasta înseamnă că riscurile climatice și de o tranziție bruscă sunt în creștere, având impact asupra politicii monetare și asupra stabilității sistemelor financiare și bancare. Prin urmare, este esențial ca BCE să înțeleagă implicațiile pe care le are îndeplinirea mandatului său asupra economiei și sectorului financiar.
Acesta este motivul pentru care BCE, sub coordonarea Centrului privind schimbările climatice, a continuat să lucreze la agenda sa privind schimbările climatice în cooperare cu părțile interesate interne și cu Eurosistemul, prin intermediul comitetelor relevante și al forurilor preocupate de schimbările climatice. În 2023, BCE a continuat să integreze obiectivele și considerentele de mediu din Legea europeană a climei în formularea strategiilor sale, precum și în proiectele și în procesele de elaborare a politicilor sale.
În ultimul an, BCE a lucrat la planul său privind clima și natura pentru perioada 2024-2025, în care sunt prezentate activitățile pe care le va desfășura în vederea îndeplinirii obiectivelor sale strategice privind schimbările climatice. BCE a identificat, de asemenea, trei domenii de acțiune: gestionarea tranziției către o economie ecologică, înțelegerea impactului fizic mai amplu al schimbărilor climatice și progresele înregistrate în gestionarea riscurilor legate de natură.
S-au înregistrat progrese vizibile pe mai multe fronturi, care acoperă o gamă largă de atribuții ale BCE (Figura 11.3).
BCE a analizat impactul economic și financiar al schimbărilor climatice, precum și implicațiile acestora asupra atribuțiilor sale
În demersul său de îmbunătățire a disponibilității datelor privind clima, Sistemul European al Băncilor Centrale a publicat indicatori ai schimbărilor climatice privind finanțarea durabilă, emisiile de gaze cu efect de seră și riscul fizic (a se vedea Secțiunea 7.2).
BCE lucrează la o mai bună înțelegere a riscurilor climatice la adresa economiei și a sistemelor financiare, precum și la formularea unui răspuns macroprudențial adecvat
În ceea ce privește supravegherea bancară a BCE, deși instituțiile de credit supravegheate în cadrul Mecanismului unic de supraveghere au înregistrat progrese semnificative în privința practicilor de gestionare a riscurilor climatice și de mediu, o serie de instituții nu au realizat progresele estimate pentru luna martie 2023. BCE va continua să monitorizeze îndeaproape progresele băncilor și, dacă este necesar, va lua măsuri de asigurare a respectării cerințelor[95].
BCE depune eforturi pentru îmbunătățirea siguranței și sustenabilității bancnotelor euro
De-a lungul anilor, BCE a continuat să îmbunătățească gradul de siguranță și sustenabilitate al bancnotelor euro pe parcursul întregului ciclu al numerarului[96]. În 2023, instituția a publicat studiul privind amprenta de mediu a bancnotelor euro ca instrument de plată. Viitoarele bancnote euro sunt în curs de elaborare în conformitate cu principiile proiectării ecologice, ceea ce înseamnă că aspectele legate de mediu sunt luate în considerare în toate etapele procesului de elaborare a bancnotelor (a se vedea Secțiunea 6.2).
BCE analizează și contribuie la discuțiile privind politicile din domeniu cu scopul de a extinde finanțarea durabilă la nivelul UE și pe plan internațional
Începând cu anul 2021, membrii personalului BCE au contribuit la cursuri de formare și ateliere tehnice multilaterale derulate în colaborare cu colegii din cadrul băncilor centrale și cu părțile interesate din afara Uniunii Europene. De asemenea, BCE a participat la numeroase grupuri de lucru și evenimente împreună cu băncile centrale și alte instituții și foruri pentru a promova agenda privind schimbările climatice și a beneficia de schimburile de experiență periodice. Printre acestea se numără NGFS, Consiliul pentru Stabilitate Financiară, Comitetul de la Basel pentru supraveghere bancară, autoritățile europene de supraveghere Comitetul european pentru risc sistemic, Banca Reglementelor Internaționale, G7, G20 și Fondul Monetar Internațional.
Activitatea inovatoare de cercetare a BCE a investigat riscurile legate de natură, legătura dintre climă și natură și impactul acestora asupra economiei
Cercetări inovatoare privind riscurile legate de natură au arătat că degradarea ecosistemelor va genera dificultăți pentru companii, care s-ar putea propaga către bănci, deoarece aproape 75% dintre împrumuturile acordate sectorului corporativ din zona euro (aproape 3,24 de mii de miliarde EUR) sunt acordate debitorilor cu o dependență ridicată de serviciile ecosistemice. În plus, BCE a analizat pentru prima dată riscurile de tranziție și legătura dintre schimbările climatice și natură. Luând în considerare faptul că modificările climatice și schimbarea destinației terenurilor sunt factori principali ai pierderii biodiversității, impactul exercitat de companiile din zona euro asupra naturii este echivalent cu pierderea a 582 de milioane de hectare de natură „virgină” la nivel mondial. Cercetările evidențiază importanța integrării schimbărilor climatice și a distrugerii habitatului în cadrele de evaluare a riscurilor, deoarece acestea sunt indisolubil legate.
Se depun eforturi pentru îmbunătățirea performanței de mediu a propriilor operațiuni și a portofoliilor rezultate din alte operațiuni decât cele de politică monetară ale BCE
În luna martie 2023, BCE a început să publice, pe lângă declarația anuală de mediu, informații financiare legate de schimbările climatice cu privire la portofoliile sale rezultate din alte operațiuni decât cele de politică monetară. Aceste publicații oferă o imagine de ansamblu a impactului operațional asupra mediului și a amprentei de carbon a emisiilor finanțate, precum și a obiectivelor aferente[97]. Pe parcursul anului 2024 vor fi puse la dispoziție date actualizate privind acțiunile BCE pentru protecția mediului desfășurate în 2023.
În anul 2023, BCE a continuat să înregistreze progrese în ceea ce privește elaborarea și aplicarea unor soluții inovatoare care să sporească eficiența proceselor sale. La nivelul instituției au fost implementate soluții digitale, cum ar fi inteligența artificială (IA), învățarea automată, roboți și roboți de chat.
Din perspectiva activităților specifice băncii centrale, IA a fost utilizată la BCE pentru a aprofunda înțelegerea comportamentului de stabilire a prețurilor și a dinamicii inflației în Uniunea Europeană (UE). Extragerea de informații de pe site-uri web (web scraping) și învățarea automată au fost utilizate pentru a colecta un volum semnificativ de date în timp real privind prețurile produselor individuale[98]. Din perspectiva supravegherii bancare, programul SupTech lansat în 2019 a pus la dispoziția supraveghetorilor 14 instrumente care îi ajută să colecteze și să analizeze volume mari de date cantitative și calitative, să automatizeze procesele, să colaboreze mai bine și să utilizeze IA pentru a accelera și a optimiza procesul de analiză în domeniul supravegherii[99].
Nu în ultimul rând, inovarea este puternic promovată de Comitetul executiv. În luna februarie 2023, membrii Comitetului executiv au participat, pentru prima dată, la un Forum de inovare în format fizic, de tip „piață”, cu demonstrații interactive în direct ale unei serii de proiecte majore de inovare ale BCE.
Parcursul meu profesional la BCE a fost definitoriu. A reprezentat un salt în necunoscut, un post nou într-o țară nouă. M-am alăturat BCE la începuturile sale, în calitate de asistent de cercetare debutant în cadrul departamentul Statistică, ce se afla la acea vreme în curs de organizare. Având doar câteva sute de angajați, BCE avea nevoie ca „toată lumea să fie la datorie”, prin urmare toți jonglam cu mai multe roluri. O zi obișnuită era diversă pentru mine: discutam cerințele din domeniile de politici, elaboram cadre statistice, scriam coduri de programare și, ocazional, redactam câte un discurs. Având în vedere faptul că politicile instituționale erau încă într-o fază incipientă, am avut satisfacția de a-mi vedea adeseori soluțiile creative rapid implementate.
Pe măsură ce BCE se maturiza, au apărut oportunități de carieră. Am lucrat în mai multe domenii diferite ale statisticii și am reușit să-mi aprofundez nivelul de expertiză, dobândind experiență. La nivel de responsabilități, un loc aparte a ocupat poziția de șef de delegație în cadrul vizitelor în contrapartidă la băncile centrale naționale și la autoritățile naționale competente, cu scopul de a promova relațiile cu acestea și de a le oferi consiliere privind pregătirile de raportare în calitate de noi membri ai zonei euro.
Acum îmi desfășor activitatea în recent-înființatul Birou de Date, care are ca scop optimizarea gestionării instituționale a datelor (inclusiv în domenii precum inteligența artificială) și care raportează către directorul responsabil cu bazele de date. Particip, de asemenea, la Forumul pentru diversitate și incluziune. Acestea sunt roluri care presupun competențe transversale și am satisfacția de a lucra cu grupuri variate, contribuind astfel la conturarea și modelarea politicilor mai ample ale BCE.
Au existat și obstacole, mă gândesc, de exemplu, la Brexit, având în vedere incertitudinile pe care le-a creat cu privire la activitatea mea pe acest post; dar, în cele din urmă, grație mediului dinamic, colegilor motivați și perspectivelor continue de dezvoltare, îmi amintesc mai mult de reușite.
M-au impresionat evenimentele precursoare ceremoniei care a marcat inaugurarea BCE în iunie 1998. Am făcut parte dintr-o mică echipă de organizatori ai acestui eveniment major. Exista mult entuziasm și un sentiment de camaraderie în cadrul echipei, insuflat de provocările organizatorice care au însoțit înființarea unei noi instituții ce a trebuit să devină rapid funcțională. Ulterior, timp de câțiva ani, m-am bucurat să particip atât la organizarea de evenimente publice, cât și cu personalul BCE, iar spectrul și amploarea evenimentelor au continuat să se extindă și să evolueze.
În prezent, activez în cadrul serviciului denumit Servicii lingvistice, după ce, în anul 2016, am dat curs unei oportunități de mobilitate internă. Mă ocup de sarcinile de bugetare, achiziții și management al furnizorilor legate de traducere și editare, asigurând o acoperire adecvată în cele 24 de limbi oficiale ale Uniunii Europene. Aceste funcții suport dețin un rol esențial în sprijinirea BCE pentru o comunicare clară și eficientă cu publicul avizat și neavizat. La nivelul BCE am continuat să integrăm cele mai noi tehnologii. De exemplu, împreună cu colegii mei, aplicăm tehnici ale inteligenței artificiale pentru a contribui la creșterea eficienței proceselor noastre.
Reflectând asupra acestui parcurs lung și interesant, sunt mândru de rolul pe care l-am îndeplinit referitor la înființarea BCE ca instituție de talie mondială care menține stabilitatea prețurilor și siguranța sistemului financiar în rândul a aproximativ 350 de milioane de persoane din zona euro. De asemenea, sunt recunoscător pentru că am avut șansa de a evolua profesional și personal de-a lungul carierei mele în cadrul BCE.
Zece ani mai târziu, când în urma crizei financiare BCE a devenit gazdă a Comitetului european pentru risc sistemic (CERS), organism independent, am avut ocazia să încerc ceva nou. La începutul anului 2010 mi s-a propus să devin manager de proiect pentru înființarea CERS. Un an mai târziu am fost numit șef al Secretariatului CERS. De atunci, mi-a plăcut cu adevărat în fiecare zi să lucrez pentru a menține reziliența sectorului financiar într-un cadru instituțional larg, alături de băncile centrale și de autoritățile de supraveghere la nivel european și național, în mijlocul unui grup excepțional de colegi din cadrul BCE și de la instituțiile membre ale CERS.
Când m-am alăturat Institutului Monetar European în 1995, am fost printre primii o sută de colegi cărora ni s-au încredințat atribuții de pregătire a introducerii euro ca monedă unică europeană. În anul 1998, am învățat repede modalitatea prin care BCE colaborează cu băncile centrale naționale. Am fost încântată să contribui la coordonarea testării de ansamblu și să constat că sistemele nou-înființate funcționau în mod adecvat, indiferent dacă era vorba despre derularea operațiunilor de politică monetară, prestarea de servicii de plată sau colectarea de date statistice la nivel european.
Încurajată de obiectivul BCE de stimulare a mobilității interne, am activat în șase domenii diferite (Plăți, IT, Resurse umane, Secretariat, Statistică și Piețe). Acest lucru mi-a permis să îmi îmbogățesc cunoștințele privind aspectele de bază ale activităților băncilor centrale și să îmi perfecționez abilitățile de management de proiecte, management al resurselor umane și leadership. M-am simțit stimulată de expunerea la diverse perspective și stiluri de gândire și am reușit, de asemenea, să pun la punct rețele profesionale și prietenii durabile pe cuprinsul întregului spațiu european.
Misiunea BCE mă inspiră și sunt mândră că am contribuit la succesul inițiativelor privind managementul schimbării în beneficiul Europei. Un astfel de exemplu este lansarea sistemului nostru de gestionare a documentelor și evidențelor, fapt esențial pentru partajarea și diseminarea eficientă a informațiilor între colegii din băncile centrale naționale și pentru protejarea memoriei instituționale a BCE.
În acest moment, mă simt foarte împlinită în calitate de responsabil în cadrul serviciului denumit Servicii privind operațiunile financiare. Îmi place să iau pulsul piețelor și să beneficiez de amalgamul de operațiuni zilnice și proiecte interesante care presupune cooperarea cu numeroase domenii de activitate diferite ale BCE, cu bănci centrale și parteneri externi. Recent, noi am înființat serviciile de agent fiscal și de agent de plată pentru Comisia Europeană.
În timpul liber îmi place să citesc, să gătesc și să fac drumeții. Sunt membră activă a clubului de drumeții al BCE, o excelentă ocazie de a mă întâlni cu colegii și în afara locului de muncă și de a ieși împreună în natură, prin diverse locuri din Europa.