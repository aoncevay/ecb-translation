V boji proti inflaci v eurozóně ECB v roce 2023 konsolidovala dosažený pokrok. Začátkem roku se celková inflace stále ještě pohybovala blízko rekordních hodnot. Negativní dopady dřívějších nabídkových a poptávkových šoků, přestože již docházelo k jejich odeznívání, dále způsobovaly růst cen. Během roku však připravil půdu pro prudký pokles inflace vývoj ve dvou klíčových oblastech.
Zaprvé začaly slábnout efekty minulých šoků. Ceny energií, které strmě vzrostly v důsledku neoprávněné války Ruska proti Ukrajině, prudce klesly a problémy ve světových dodavatelských řetězcích dále polevily. Především snížení tempa růstu cen energií se podílelo z poloviny na poklesu inflace v roce 2023. Zadruhé ECB nadále zpřísňovala měnovou politiku, což přispělo k dalšímu snížení inflace utlumením poptávky. Celkově jsme od ledna do září zvýšili úrokové sazby o dalších 200 bazických bodů.
Nadále jsme přitom vzhledem k velmi nejistému prostředí uplatňovali při rozhodování o úrokových sazbách přístup založený na údajích. Aby bylo možné přesně určit rozsah nezbytného zvyšování sazeb, zavedli jsme tři kritéria, kterými jsou: výhled inflace, dynamika jádrové inflace a síla transmise měnové politiky. Do září se výhled inflace zlepšil a docházelo k mohutné transmisi měnové politiky. Jádrová inflace však zůstávala zvýšená a domácí cenové tlaky byly silné.
S ohledem na to jsme rozhodli, že základní úrokové sazby ECB dosáhly úrovně, která dostatečně dlouhým působením výrazně přispěje k včasnému návratu inflace k našemu cíli. Zároveň jsme se zavázali udržovat sazby na těchto úrovních tak dlouho, jak to bude nutné, přičemž budeme nadále uplatňovat přístup založený na údajích na základě stejných kritérií, abychom určili vhodnou úroveň restrikce a jejího trvání.
Souběžně jsme pokročili v normalizaci rozvahy Eurosystému, abychom i do budoucna zajistili její soulad s celkovým nastavením naší měnové politiky. V roce 2023 se bilanční suma snížila o více než 1 bilion EUR, přičemž velká část tohoto poklesu byla důsledkem splatných a předčasně splacených částek v rámci našich cílených dlouhodobějších refinančních operací. V průběhu roku jsme také ukončili reinvestice v rámci našeho programu nákupu aktiv. A v prosinci jsme oznámili postupné ukončování reinvestic v rámci nouzového pandemického programu nákupu aktiv.
Zatímco jsme konsolidovali pokrok v boji proti inflaci, posunuli jsme věci kupředu, pokud jde o zohledňování klimatických rizik v rámci našich úkolů. V březnu jsme zveřejnili první finanční informace související s klimatem týkající se aktiv Eurosystému v podnikovém sektoru. Uhlíková náročnost našich reinvestic do podnikových aktiv poklesla během 12 měsíců počínaje říjnem 2022, kdy jsme započali s procesem přiklánění k emitentům s lepší klimatickou výkonností, přibližně o dvě třetiny.
V roce 2023 jsme zaznamenali značný pokrok v další oblasti, která má pro naši práci zásadní význam. V březnu jsme spustili náš nový systém velkoobjemových plateb T2. T2 přispívá k harmonizaci a účinnosti evropských finančních trhů, zavádí nový systém brutto zúčtování plateb v reálném čase – který nahrazuje systém TARGET2, jenž fungoval od roku 2007 – a zefektivňuje řízení likvidity peněz centrální banky.
Zahájili jsme také přípravnou fázi projektu digitálního eura. Tato fáze byla zahájena v listopadu po plodné dvouleté průzkumné fázi a položí základy pro případnou emisi digitálního eura. Digitální euro by hotovost nenahrazovalo, nýbrž doplňovalo. Hotovost zůstává mezi občany eurozóny nejčastěji používaným platebním prostředkem a jejich jasná většina pokládá za důležité mít možnost platit v hotovosti.
Částečně z tohoto důvodu ECB připravuje novou sérii eurobankovek, které jsou nejhmatatelnějším a nejviditelnějším symbolem evropské jednoty. Na základě výsledku dvou veřejných šetření provedených v létě roku 2023 vybrala Rada guvernérů pro tuto novou sérii dva možné náměty „Evropská kultura“ a „Řeky a ptáci“. Do budoucna budou mít evropští občané možnost vyjádřit se, kterému z možných návrhů na užším seznamu dávají přednost, přičemž se očekává, že o konečných návrzích ECB rozhodne v roce 2026.
V roce, na který připadá 25. výročí ECB, jsme oslavili vstup Chorvatska do eurozóny. Tím, že tato země v lednu přijala euro, se počet členů eurozóny zvýšil na 20, což je téměř dvojnásobek jejich počtu v době, kdy jednotná měna vznikla. Toto další rozšíření eurozóny odráží skutečnost, že naše měnová unie ve stále nepředvídatelnějším světě nepřestává být atraktivní. V roce 2023 lidé podporovali euro nadále v téměř rekordní míře.
Nic z toho by nebylo možné bez usilovné práce a odhodlání zaměstnanců ECB plnit náš úkol: udržovat cenovou stabilitu v zájmu lidí v eurozóně. Je mi ctí je a tuto instituci vést.
Míra nezaměstnanosti v eurozóně činila v roce 2023 v průměru 6,5 %; z 6,6 % v lednu se v březnu snížila na 6,5 % a na této úrovni se po zbytek roku víceméně ustálila.
Celková inflace v eurozóně v prosinci 2023 dosáhla 2,9 % oproti úrovni 9,2 % v prosinci 2022. Tento pokles měl v rostoucí míře plošnou povahu napříč složkami inflace.
ECB v průběhu roku 2023 zvýšila své základní úrokové sazby o dalších 200 bazických bodů a sazba vkladové facility tak dosáhla 4 %. Zpřísňování měnové politiky se rázně promítalo do ekonomiky.
Ukazatel kmenového kapitálu tier 1 bank v eurozóně činil ve třetím čtvrtletí 15,6 %. Jeho úroveň se tak pohybovala v blízkosti nejvyšších hodnot zaznamenaných od počátku evropského bankovního dohledu a odrážela vyšší ziskovost a snižování rizik bankovních portfolií.
60 % občanů eurozóny považuje možnost platit v hotovosti za důležitou. Zároveň jen o něco více než polovina spotřebitelů v eurozóně raději platí kartou nebo jinými elektronickými platebními prostředky.
V rámci širšího akčního plánu v oblasti klimatu ECB zveřejnila tři nové soubory statistických ukazatelů týkajících se udržitelného financování, emisí oxidu uhličitého a fyzických rizik.
V roce 2023 oslavila ECB své 25. výročí se sloganem „Hodnota jednoty“, což jí umožnilo upozornit na úspěch jednotné měny a její přínosy pro evropské občany.
Uhlíková náročnost reinvestic se za 12 měsíců, které následovaly po zahájení přesměrování v říjnu 2022, snížila o více než 65 %.
1 Inflace se prudce snižuje, neboť pokračuje výrazná transmise zpřísňování měnové politiky ECB
Světová ekonomika se v roce 2023 vyvíjela lépe, než se původně očekávalo, a nadále mírným tempem rostla. Růst byl tažen především hospodářským růstem v rozvíjejících se tržních ekonomikách a ve Spojených státech, zatímco většina ostatních vyspělých ekonomik byla výrazněji ovlivněna přísnými podmínkami financování a značnou geopolitickou nejistotou. Celosvětová inflace znatelně poklesla s tím, jak se snížily ceny energetických komodit, zatímco základní cenové tlaky zůstaly zvýšené. Euro posílilo v nominálním efektivním vyjádření i vůči americkému dolaru.
1.1 Při poklesu celkové inflace rostla globální ekonomická aktivita mírným tempem
Růst globální ekonomiky byl v důsledku zpřísnění měnové politiky a vysoké nejistoty mírný
Zdroje: ECB, výpočty pracovníků ECB a makroekonomické projekce sestavené pracovníky ECB, březen 2024.Poznámky: „Globální HDP“ nezahrnuje eurozónu. Průměr před pandemií je za období od roku 2012 do roku 2019. Hodnoty za rok 2023 jsou odhady vycházející z dostupných údajů a makroekonomických projekcí odborníků ECB z března 2024.
Dynamika světového obchodu oslabila s tím, jak se spotřební chování po skončení pandemii navracelo k normálu
Světový obchod byl v roce 2023 slabý, neboť růst dovozu zpomalil na 1,2 %, což je výrazně nižší tempo ve srovnání s růstem v předchozím roce ve výši 5,5 % a průměrem před pandemií ve výši 3,1 %.[3] Toto zpomalení odráželo tři hlavní trendy. Předně došlo k posunu v celosvětové poptávce od zboží zpět ke službám v důsledku úplného zrušení omezení souvisejících s pandemií. Dále se u domácí poptávky zvýšil podíl spotřeby, která se obecně vyznačuje menší intenzitou obchodu než investice. A v neposlední řadě se v roce 2023 zvýšil příspěvek k hospodářské aktivitě ve světě ze strany rozvíjejících se tržních ekonomik, v nichž obchod reaguje na změny hospodářské aktivity s menší intenzitou. Navzdory prohlubujícím se obchodním překážkám a výsledkům průzkumů mezi podniky, které naznačují možnou relokaci hodnotového řetězce, jsou ovšem důkazy o roztříštěnosti celkových obchodních toků stále jen omezené.
Celková meziroční inflace měřená indexem spotřebitelských cen (CPI) se ve všech členských zemích OECD kromě Turecka v průběhu roku 2023 snížila ze svých předchozích vysokých úrovní, a to v důsledku nižších cen energií. V prosinci klesla na 3,9 % a za celý rok 2023 činila 5,3 % oproti 7,3 % v roce 2022 (viz graf 1.2, panel a). Inflace bez započtení cen energií a potravin se rovněž snížila, ovšem v mnohem menší míře, což naznačovalo, že základní cenové tlaky zůstávají silné a plošné. Tento vývoj byl patrný zejména ve vyspělých ekonomikách, kde k vysokému tempu růstu mezd přispívaly napjaté trhy práce, což vedlo k trvalejšímu růstu cen služeb (viz graf 1.2, panel b).
Zdroje: Národní zdroje prostřednictvím Haver Analytics, OECD a výpočty pracovníků ECB.Poznámky: EA: eurozóna. Inflace v zemích OECD nezahrnuje Turecko a vypočítává se na základě národních CPI a vah ročních výdajů na soukromou konečnou spotřebu, které jsou vyjádřeny v paritě kupní síly. V jádrové inflaci nejsou započteny ceny energií a potravin. Poslední údaje jsou za prosinec 2023.
Ceny energetických komodit klesaly, neboť nízká poptávka převážila nad omezeními na straně nabídky
Euro posílilo v nominálním efektivním vyjádření i vůči americkému dolaru
K hlavním rizikům spojeným s výhledem růstu světové ekonomiky na konci roku 2023 patří další eskalace geopolitického napětí, výraznější zpomalení čínské ekonomiky a trvalejší inflační tlaky, které by vyžadovaly přísnější měnovou politiku, než se očekává. Materializace těchto rizik by snížila globální ekonomickou aktivitu. Světové komoditní trhy jsou navíc i nadále velmi citlivé na rizika na straně nabídky, což by v nadcházejícím roce mohlo podpořit inflaci a tlumit globální růst.
Růst v eurozóně v důsledku šíření dopadů vyšších úrokových sazeb oslabil
Zdroje: Eurostat a výpočty ECB.Poznámky: Maloobchod je zobrazen v reálných hodnotách. Poslední údaje jsou v případě produkce služeb za prosinec 2023 a u ostatních odvětví za leden 2024.
Stavební investice v průběhu roku 2023 nadále celkově oslabovaly. Hlavním důvodem byl pokles investic do rezidenční výstavby v důsledku vysokých stavebních nákladů, pokračující růst úrokových sazeb z hypotečních úvěrů a zpřísnění úvěrových standardů bank, které domácnostem ztížily přístup k financování a tlumily poptávku po rezidenčních nemovitostech. Ostatní oblasti stavebnictví, jako je inženýrské stavitelství, byly podpořeny investicemi do veřejné infrastruktury a vykazovaly i nadále vyšší odolnost. Na konci roku 2023 byly stavební investice 2,1 % nad úrovní před pandemií, přičemž v roce 2023 celkově klesly o 0,6 %.
Zdroje: Eurostat a výpočty ECB.Poznámka: Poslední údaje jsou za leden 2024 pro míru nezaměstnanosti a za čtvrté čtvrtletí roku 2023 pro zaměstnanost a počet odpracovaných hodin.
Poměr rozpočtového schodku eurozóny se snížil, neboť vlády začaly s ukončováním platnosti diskrečních podpůrných opatření
Poměr schodku veřejných financí v eurozóně se v roce 2023 nadále snižoval a pokračoval tak v poklesu, který započal v době vrcholu pandemie (viz graf 1.6).[5] Postupné zpřísňování fiskální politiky se odráží také ve fiskální pozici, která se v roce 2023 již třetí rok v řadě mírně zpřísnila.[6] Doposud však došlo ke korekci jen o něco více než třetiny uvolnění z roku 2020 (viz graf 1.6). To znamená, že cyklicky očištěné rozpočtové saldo zůstává výrazně pod svou úrovní před pandemií, a to v důsledku trvalých opatření přijatých v souvislosti s pandemií v roce 2020 a podpory v oblasti energií poskytované od roku 2022.
Zdroje: Makroekonomické projekce pro eurozónu sestavené odborníky Eurosystému, prosinec 2023 a výpočty ECB.Poznámka: Ukazatel fiskální pozice je od roku 2021 na straně příjmů očištěn započtením grantů z Nástroje pro oživení a odolnost NGEU, neboť tyto příjmy nepůsobí ve směru makroekonomického zpřísňování.
Bylo by vhodné fiskální pozici dále zpřísnit
Rozklad fiskální pozice a diskrečních opatření v eurozóně
Zdroje: Makroekonomické projekce pro eurozónu sestavené odborníky Eurosystému, prosinec 2023 a výpočty ECB.Poznámky: Ukazatel fiskální pozice je od roku 2021 na straně příjmů očištěn započtením grantů z Nástroje pro oživení a odolnost NGEU, neboť tyto příjmy nepůsobí ve směru makroekonomického zpřísňování. „Ostatní opatření“ souvisejí především s opatřeními přijatými během pandemie a jejich následným ukončováním.
Ukazuje se, že další zpřísnění fiskální politiky je vhodné i z hlediska měnové politiky. Vzhledem k tomu, že energetická krize již z velké části odezněla, by vlády měly pokračovat v ukončování platnosti souvisejících podpůrných opatření, což je nezbytné k tomu, aby nedocházelo ke zvyšování střednědobých inflačních tlaků. V opačném případě by bylo nutné zpřísnit měnovou politiku. Kromě ukončování opatření souvisejících s pandemií a energiemi by vlády měly obecněji pokročit směrem k dosažení zdravějších fiskálních pozic a zajistit tak udržitelný vývoj veřejných financí.
EU potřebuje pevný a důvěryhodný rámec pro koordinaci hospodářských a fiskálních politik
Klíčovým prvkem i nadále zůstává pevný rámec EU pro koordinaci hospodářských a fiskálních politik a dohled nad nimi. Po rozsáhlých jednáních dospěla Rada Evropské unie v roce 2023 k dohodě na reformě rámce EU pro správu ekonomických záležitostí, která otevřela cestu pro trialog mezi Evropskou komisí, Radou EU a Evropským parlamentem. Rok 2024 bude důležitým rokem z hlediska přechodu k její implementaci.[7]
Ke konci roku se nejdůležitějším faktorem domácí inflace staly mzdové náklady
1.5 S nárůstem měnověpolitických sazeb se výrazně zpřísnily i úvěrové a finanční podmínky
Nižší výnosy dluhopisů i přes zpřísnění měnové politiky, což odráželo změnu v očekáváních ke konci roku
Dlouhodobé úrokové sazby a náklady na úvěry podnikům a na úvěry domácnostem na bydlení
Zdroje: Bloomberg, LSEG a výpočty ECB.Poznámky: Měsíční data. Výnos desetiletých státních dluhopisů v eurozóně je vážený průměr, kde byl jako váha použit HDP. Indikátory nákladů úvěrů se vypočítávají agregací krátkodobých a dlouhodobých sazeb z bankovních úvěrů pomocí 24měsíčního klouzavého průměru objemu nových obchodů. Poslední údaje jsou za prosinec 2023.
Zpřísňování měnové politiky se projevilo ve vývoji širokého peněžního agregátu a bankovního zprostředkování
V souvislosti se zpřísňováním měnové politiky se prudce zvýšily úrokové sazby z bankovních úvěrů podnikům a domácnostem
Bankovní úvěrování domácností a podniků v roce 2023 výrazně zesláblo v důsledku přísnějších úvěrových podmínek (viz graf 1.11). Čisté měsíční toky úvěrů byly v posledních třech čtvrtletích roku téměř nulové. Meziroční tempo růstu bankovních úvěrů domácnostem se snížilo a v prosinci dosáhlo úrovně 0,3 %, a to převážně v důsledku zpomalení růstu hypoték, které bylo poprvé od roku 2014 doprovázeno poklesem cen rezidenčních nemovitostí. Meziroční tempo růstu bankovních úvěrů podnikům také pokleslo a v prosinci činilo 0,4 %, přičemž čisté toky celkového externího financování podniků dosáhly historicky nejnižších hodnot (viz graf 1.12).
Růst M3 a růst úvěrů podnikům a domácnostem
Zdroje: ECB a Eurostat.Poznámky: Podniky představují nefinanční podniky. MFI: měnové finanční instituce. V úvěrech od neměnových finančních institucí a nerezidentů“ se neměnové finanční instituce skládají z ostatních finančních zprostředkovatelů, penzijních fondů a pojišťoven. „Úvěry od MFI a „úvěry od neměnových finančních institucí a nerezidentů“ jsou očištěné o prodej a sekuritizaci úvěrů. Položka „ostatní“ představuje rozdíl mezi celkovými zdroji a nástroji uvedenými v grafu a skládá se především z mezipodnikových a obchodních úvěrů. Poslední údaje jsou za třetí čtvrtletí 2023. Roční tok za rok 2023 je vypočten jako součet toků za čtyři čtvrtletí od čtvrtého čtvrtletí 2022 do třetího čtvrtletí roku 2023.
ECB usiluje o lepší pochopení makroekonomických důsledků změny klimatu a politik zaměřených na zmírnění jejího dopadu, a to v souladu se závazky, které přijala po přezkumu strategie měnové politiky v letech 2020–21.[11] Toto úsilí má velký význam pro hlavní mandát ECB, jímž je udržování cenové stability. Složitost změny klimatu i nelineární a velmi nejisté dopady této změny vyžadují lepší makroekonomickou analýzu, která by omezila chyby v předpovědích a pomohla pochopit strukturální změny, které v důsledku změny klimatu v ekonomice nastávají.
Rostoucí dopad vln veder na růst cen potravin v Evropě
Extrémní povětrnostní jevy obvykle krátkodobě snižují produkci, celkový hospodářský dopad však přesahuje přímé a bezprostřední dopady, k nimž by mohlo dojít například v důsledku zničení domů, továren a strojů. Příkladem může být narušení v jiných regionech nebo odvětvích v důsledku propojení dodavatelských řetězců nebo poškozené infrastruktury. Ztráty příjmů v postižených odvětvích a nižší produkce obvykle sníží poptávku po výrobcích a službách ostatních odvětví. Další dopad představuje zvýšená nejistota, která by mohla dovést domácnosti a podniky k přehodnocení jejich názoru na riziko katastrof a snížit tak jejich výdaje.
V dlouhodobějším horizontu může změna klimatu také trvaleji snižovat růst produkce.[14] Například méně sněhových srážek ohrozí životaschopnost mnoha lyžařských středisek v Evropě a v některých středomořských oblastech může být příliš horko pro letní cestovní ruch, ačkoliv některé severní regiony mohou z takové změny těžit. Výnosy v zemědělství a lesnictví se pravděpodobně v důsledku vyšších průměrných teplot sníží. Některé dopady bude možné zmírnit obměnou plodin, je však pravděpodobné, že zemědělskou produkci nepříznivě ovlivní i méně předvídatelné teploty a režim srážek. Vyšší teploty nad komfortní zónou kolem 19–22 °C – jež se v teplejším klimatu budou pravděpodobně objevovat častěji – snižují produktivitu pracovníků.
K omezení makroekonomických dopadů by mohla přispět adaptace, tj. přizpůsobení se teplejšímu klimatu. To zahrnuje například instalaci klimatizace s cílem snížit dopad stresu vyplývajícího z veder na produktivitu práce nebo obměnu plodin, která by omezila ztráty zemědělské produktivity. Taková opatření však budou mít pravděpodobně důsledky pro veřejné rozpočty a fiskální prostor.[15] Další adaptační nástroj představuje pojištění, ačkoli v Evropě již nyní existuje v pojistné ochraně před změnou klimatu značná mezera.[16]
Snížení emisí v souladu s cíli Pařížské dohody a odvrácení katastrofického globálního oteplení vyžaduje rozsáhlou strukturální transformaci hospodářství. Kapitál a práci je třeba přerozdělit napříč jednotlivými odvětvími i uvnitř odvětví, a dokonce i v rámci jednotlivých firem (např. výrobci automobilů budou muset ve svých továrnách přeměnit výrobu automobilů poháněných spalovacími motory na výrobu elektrických vozidel s pohonem na baterie). Úspěch tohoto přerozdělení bude záviset na provádění účinných přechodových opatření; na flexibilitě trhů a zejména schopnosti hospodářství financovat a absorbovat značnou výši potřebných kapitálových investic; na vývoji dekarbonizovaných technologií a na dostupnosti kvalifikované pracovní síly pro jejich zavádění.
Analýza naznačující příznivý hospodářský dopad dosud zavedených opatření v oblasti klimatické politiky úplný obraz pravděpodobně zachytit nedokáže.[17] Dostupná modelová hodnocení stanovování cen uhlíku identifikují pouze omezený dopad na produkt a inflaci.[18] Zahrnutá opatření však stále významně zaostávají za plněním cíle EU v oblasti snižování emisí a širší dopad transformace – včetně účinků posílené regulace a cílů – tak může být obtížněji kvantifikovatelný.
Rychlost transformace má zásadní vliv na konečný hospodářský dopad: odložení transformace bude vyžadovat rychlejší a radikálnější změny v opatřeních v pozdější fázi, což zvýší pravděpodobnost uvíznutí aktiv a vyšší strukturální nezaměstnanosti.[19] Různá přechodová opatření se navíc liší, pokud jde o jejich dopad na produktivitu.[20] Tržní opatření – jako jsou uhlíkové daně – mají menší dopad na produktivitu podniků s vysokými emisemi uhlíku než netržní opatření (např. zákaz určitých výrobků nebo procesů).
Konkurenceschopnost ekonomiky eurozóny ovlivňují také globální volby týkající se přechodových opatření. Patří k nim vyšší ceny uhlíku a také opatření v průmyslu, jako je např. nedávný zákon o snížení inflace ve Spojených státech. Systém EU pro obchodování s emisemi (EU ETS) může vést k „úniku uhlíku“, tj. k přesunu hospodářské činnosti a emisí do regionů s mírnějšími požadavky na emise. Tento jev lze omezit pečlivým nastavením mechanismu uhlíkového vyrovnání na hranicích i již existujících mechanismů prevence úniku uhlíku.[21]
Politiky v oblasti změny klimatu a jejího zmírňování celkově ovlivňují téměř všechny aspekty makroekonomických analýz prováděných centrálními bankami. Otevřené zůstávají klíčové otázky související například se způsobem, jakým by se měla transformace vyvíjet, a s výslednými strukturálními změnami v hospodářství; s makroekonomickým dopadem extrémního počasí a s riziky plynoucími ze zrychlené změny klimatu; a s úlohou přírodního kapitálu a ekosystémových služeb.
Box 2 Úloha jednotkových zisků v nedávných domácích cenových tlacích
Tento box se zaměřuje na to, jak jednotkové zisky přispěly z účetního hlediska v roce 2023 k dynamice domácích cenových tlaků.
Domácí cenové tlaky se v roce 2023 projevovaly velmi silně, avšak v průběhu roku se spolu s poklesem jednotkových zisků mírně snížily
Silný růst jednotkových zisků v roce 2022 a začátkem roku 2023 byl dán mimořádným hospodářským vývojem po pandemii
Zdroj: Eurostat a výpočty ECB.Poznámka: Poslední údaje jsou za čtvrté čtvrtletí roku 2023.
S tím, jak odeznívaly mimořádné faktory, se jednotkové zisky opětovně sladily s hospodářským cyklem a znovu začaly tlumit promítání nákladů do cen
V roce 2023 ECB kromě toho pokročila v postupném ukončování s pandemií souvisejících opatření na zmírnění požadavků na zajištění a bylo zvýšeno úvěrové hodnocení Řecké republiky na úroveň investičního stupně. V průběhu roku 2023 Eurosystém kladl důraz na řízení rizik s cílem zajistit efektivní provádění politik, mimo jiné diverzifikací zdrojů úvěrového hodnocení, které akceptuje. Vzhledem ke zvyšování základních úrokových sazeb s cílem snížit inflaci utrpěla ECB ztráty ze záporných úrokových výnosů, které byly částečně kompenzovány dříve vytvořenými finančními rezervami. Očekává se, že měnový příjem ECB se v budoucnu opět zvýší, což podpoří její provozní efektivitu.
2.1 Provádění restriktivní měnové politiky s cílem vrátit inflaci zpět k 2% cíli
Inflace v lednu stále činila 8,6 %, zatímco ekonomika zůstala navzdory rostoucím výzvám odolná
Po výrazném zpomalení od poloviny roku 2022 hospodářský růst v eurozóně na začátku roku 2023 stagnoval. Ekonomika však v prostředí významných výzev vyplývajících z utlumené hospodářské aktivity ve světě, geopolitických nejistot způsobených válkou Ruska na Ukrajině a vysoké inflace spolu s přísnějšími podmínkami financování vykazovala známky odolnosti. Celková inflace se v lednu v důsledku nižších cen energií snížila, zůstala však na vysoké úrovni 8,6 %, a to mimo jiné vzhledem k vysokým cenám potravin. To bylo částečně způsobeno všudypřítomným dopadem vysokých nákladů na energie v celé ekonomice, který rovněž ovlivnil ceny potravin, spolu s pokračujícími – byť slábnoucími – faktory souvisejícími s pandemií, jako byly narušení dodavatelských řetězců a odkládaná poptávka. Zrychloval také růst mezd.
Rada guvernérů v únoru zvýšila sazby a vyjádřila záměr je nadále zvyšovat
Turbulence v americkém bankovním sektoru přispěly k nejistotě v Evropě a zdůraznily potřebu přístupu k rozhodování o sazbách na základě údajů
Bylo stále více zřejmé, že restriktivní měnová politika vykazovala značný dopad na podmínky financování v eurozóně
Rada guvernérů nadále zvyšovala měnověpolitické sazby, neboť základní cenové tlaky zůstaly vysoké...
Celková inflace se znatelně snížila. V květnu klesla na 6,1 % z 8,5 % v únoru, přičemž v březnu dosáhla 6,9 % a v dubnu 7,0 %. I když se očekávalo, že inflace bude dále klesat směrem k cíli, zejména v důsledku souběžného zpřísnění podmínek financování, které stále více tlumilo poptávku, nadále se předpokládalo, že cenové tlaky zůstanou příliš silné po příliš dlouhou dobu. Rada guvernérů proto přistoupila k dalším dvěma po sobě jdoucím zvýšením úrokových sazeb o 25 bazických bodů, a to v květnu a červnu.
Po snížení tempa reinvestic v březnu došlo v červenci k ukončení reinvestic v rámci APP. Reinvestice v rámci PEPP měly stále pokračovat alespoň do konce roku 2024. Vývoj od předchozího měnověpolitického zasedání Rady guvernérů zároveň podpořil její očekávání, že inflace bude po zbytek roku dále klesat, ale že zůstane nad cílem po delší dobu. Na tomto základě Rada guvernérů pokračovala v nastoleném kurzu a v červenci zvýšila úrokové sazby o dalších 25 bazických bodů.
Rada guvernérů také v červenci rozhodla snížit úročení povinných minimálních rezerv ze sazby vkladové facility na 0 %. Cílem tohoto rozhodnutí bylo zachovat účinnost měnové politiky tím, že si zachová kontrolu nad nastavením měnové politiky a zároveň zajistí, že se rozhodnutí o úrokových sazbách plně promítnou na peněžních trzích. Přijaté rozhodnutí zvýšilo také účinnost měnové politiky tím, že snížilo celkové úrokové náklady plynoucí z rezerv při dosažení stejné míry měnové restrikce.
Oproti hodnotě 5,3 % zaznamenané v červenci nedosáhla inflace v srpnu téměř žádného pokroku a výhled inflace v zářijových projekcích pracovníků ECB byl pro rok 2023 a 2024 revidován především v důsledku vyšší trajektorie cen energií směrem nahoru, a Rada guvernérů tak zvýšila na svém zářijovém zasedání všechny základní sazby ECB o dalších 25 bazických bodů. Tím se kumulativní nárůst v roce 2023 zvýšil na 200 bazických bodů a sazba vkladové facility vzrostla na 4 % (viz graf 2.1).
Rada guvernérů uvedla, že k včasnému návratu inflace k cíli významně přispěje zachování stávajících úrovní měnověpolitických sazeb po dostatečně dlouhou dobu
V říjnu skončilo nejdelší období nepřetržitého zvyšování sazeb v historii eura
S blížícím se koncem roku inflace dále klesala a v listopadu dosáhla 2,4 %. Na svém prosincovém zasedání však Rada guvernérů vyhodnotila, že v důsledku vlivu srovnávací základny pravděpodobně v blízké budoucnosti opět vzroste. Jádrová inflace dále zmírnila. Makroekonomické projekce odborníků Eurosystému naznačovaly, že inflace v roce 2024 začne opět postupně klesat. Domácí cenové tlaky byly zároveň vnímány jako stále zvýšené, a to především v důsledku silného růstu jednotkových mzdových nákladů.
Rada guvernérů ponechala sazby beze změny a rozhodla o urychlení návratu rozvahy Eurosystému k normálu
Za této situace Rada guvernérů na svém prosincovém zasedání rozhodla, že ponechá základní sazby beze změny.
V prosinci Rada guvernérů dále rozhodla pokročit v návratu rozvahy Eurosystému k normálu. Oznámila záměr reinvestovat jistiny ze splatných cenných papírů v programu PEPP do poloviny roku 2024 v plném rozsahu a následně toto portfolio až do konce roku snižovat průměrně o 7,5 mld. EUR měsíčně a poté reinvestice ukončit.
Velikost rozvahy Eurosystému se postupně snižovala, a to s ukončením reinvestic v rámci APP a splatností operací TLTRO III
V roce 2023 pokračovalo postupné snižování rozvahy Eurosystému, které začalo v roce 2022 normalizací měnové politiky. Bilanční suma se dále snížila, když v únoru skončilo úplné reinvestování v programu APP a poté v červnu částečné reinvestování. V rámci programu PEPP Eurosystém po celý rok nadále reinvestoval v plném rozsahu. Do konce roku 2023 bilanční suma poklesla na 6,9 bil. EUR, a to především v důsledku splatných operací TLTRO III i předčasných splátek a do určité míry také s tím, jak se začalo ukončovat portfolio APP.
Na konci roku 2023 činila aktiva v rozvaze Eurosystému související s měnovou politikou 5,1 bil. EUR, což oproti konci roku 2022 přestavovalo pokles o 1,2 bil. EUR. Úvěry poskytnuté úvěrovým institucím v eurozóně představovaly 6 % celkových aktiv (na konci roku 2022 pak 17 %) a aktiva zakoupená pro účely měnové politiky představovala 68 % celkového objemu aktiv (na konci roku 2022 62 %). Ostatní finanční aktiva v rozvaze se skládala převážně z cizoměnových aktiv, zlata a portfolií v eurech nevztahujících se k měnové politice.
Na straně pasiv se celkový objem rezerv držených úvěrovými institucemi a využívání vkladové facility na konci roku 2023 snížil na úroveň 3,5 bil. EUR (z úrovně 4,0 bil. EUR na konci roku 2022) a představoval 51 % celkového objemu pasiv (oproti 50 % na konci roku 2022). Bankovky v oběhu zůstaly prakticky beze změny na úrovni 1,6 bil. EUR a představovaly 23 % celkových pasiv (nárůst z 20 %).
Eurosystém v roce 2023 pracoval na přezkumu svého provozního rámce řízení krátkodobých úrokových sazeb. Tento přezkum, který byl oznámen v prosinci 2022, skončil v březnu 2024.
Zdroj: ECB.Poznámky: Kladné hodnoty představují aktiva, zatímco záporné hodnoty představují pasiva. Křivka přebytečné likvidity je zobrazena v kladných hodnotách, ačkoli představuje součet následujících pasivních položek: zůstatků na běžných účtech nad rámec povinných minimálních rezerv a využívání vkladové facility.
V důsledku přijetí eura Chorvatskem k 1. lednu 2023 a zahrnutí rozvahy Hrvatska narodna banka do konsolidované rozvahy Eurosystému se celková aktiva a pasiva v této rozvaze zvýšila o 45 mld. EUR.
Rozdělení portfolií programů APP a PEPP mezi třídy aktiv a země
Ukončení programů nákupu aktiv bylo trhem dobře absorbováno
Program APP sestává ze čtyř programů nákupu aktiv: z třetího programu nákupu krytých dluhopisů (CBPP3), programu nákupu cenných papírů krytých aktivy (ABSPP), programu nákupu aktiv veřejného sektoru (PSPP) a programu nákupu cenných papírů podnikového sektoru (CSPP). V reakci na pandemii byl v roce 2020 zaveden program PEPP. Všechny kategorie aktiv, které jsou způsobilé v rámci APP, jsou rovněž způsobilé v rámci PEPP; cenným papírům emitovaným Řeckou republikou byla dočasně udělena výjimka z požadavků na způsobilost v rámci PEPP.[25]
Na konci roku 2023 činil objem programu PEPP 1,7 bil. EUR (v zůstatkové hodnotě). Kryté dluhopisy představovaly méně než 1 % (6 mld. EUR) celkového objemu, podnikové cenné papíry 3 % (46 mld. EUR) a aktiva veřejného sektoru 97 % (1 614 mld. EUR).[26] Vážená průměrná splatnost cenných papírů veřejného sektoru držených v rámci PEPP ke konci roku 2023 činila 7,3 roku, v jednotlivých zemích se však do určité míry lišila.
Nadále bylo umožňováno využití aktiv zakoupených v rámci programů PSPP, CSPP, CBPP3 a PEPP pro zápůjčky cenných papírů k podpoře likvidity na trzích dluhopisů a repo operací. V roce 2023 se podmínky na repo trzích ve srovnání s předchozím rokem výrazně zlepšily, což se odrazilo v menších objemech úvěrů.
Na konci roku 2023 dosáhl nesplacený objem refinančních operací Eurosystému výše 410 mld. EUR, což představuje oproti konci roku 2022 pokles o 914 mld. EUR. Tato změna odráží především dobrovolné předčasné splátky (312,5 mld. EUR) a splatnost operací (612,9 mld. EUR) v rámci série TLTRO III. Vážená průměrná splatnost nesplacených refinančních operací Eurosystému klesla z přibližně 10,5 měsíce na konci roku 2022 na 5,2 měsíce na konci roku 2023.
V březnu 2022 ECB oznámila postupné ukončování opatření zmírňujících požadavky na zajištění v souvislosti s pandemií. Tato opatření byla základním prvkem reakce měnové politiky ECB na pandemii a protistranám usnadnila přístup k úvěrovým operacím Eurosystému zvýšením objemu způsobilého zajištění. Zaměřovala se především na dočasné snížení srážek při ocenění pro všechny třídy aktiv o pevný faktor 20 % a dočasného rozšíření rámců pro dodatečné úvěrové pohledávky (ACC) některých národních centrálních bank.
Postupné ukončování těchto opatření začalo v červenci 2022. Ve druhém kroku, který vstoupil v platnost 29. června 2023, bylo zavedením nového kalendáře splátek plně ukončeno dočasné snížení srážek při ocenění pro obchodovatelná i neobchodovatelná aktiva, což znamenalo návrat na předpandemickou úroveň rizikové tolerance ECB pro úvěrové operace.[27]
V září 2023 byl příslušný rating Řecké republiky zvýšen ze stupně úvěrové kvality 4 na stupeň 3 na harmonizované ratingové stupnici Eurosystému (z BB+ na BBB−), čímž se všechny dluhové nástroje vydané ústřední vládou Řecké republiky přesunuly do investičního stupně.[30] Na dluhové nástroje vydané ústřední vládou Řecké republiky, které dříve využívaly výjimky obsažené v obecných zásadách o dočasných opatřeních týkajících se zajištění, se proto od září 2023 vztahují kritéria způsobilosti podle obecného rámce zajištění.
Nominální hodnota způsobilých obchodovatelných aktiv vzrostla v roce 2023 o 1,2 bil. EUR a na konci roku dosáhla 18,3 bil. EUR (viz graf 2.3). Největší kategorií aktiv byly i nadále cenné papíry ústředních vládních institucí (9,9 bil. EUR). Dalšími třídami aktiv byly podnikové dluhopisy (1,9 bil. EUR), kryté bankovní dluhopisy (1,8 bil. EUR) a nezajištěné bankovní dluhopisy (2 bil. EUR). Poměrně malý zlomek širokého spektra způsobilých aktiv představovaly cenné papíry regionálních vládních institucí (603 mld. EUR), cenné papíry kryté aktivy (600 mld. EUR) a ostatní obchodovatelná aktiva (1,4 bil. EUR).
Zdroj: ECB.Poznámky: Hodnota aktiv je vyjádřena jako nominální částka. Graf zobrazuje průměry údajů ke konci měsíce za příslušné období.
Zdroj: ECB.Pro zajištění jsou v grafu uvedeny průměry údajů ke konci měsíce za příslušné období a hodnota po ocenění a srážkách. Pro nesplacené úvěry byly použity denní údaje.
Eurosystém nepřetržitě řídí finanční rizika vyplývající z provádění operací měnové politiky. Cílem jeho řízení rizik je riziková efektivita, tedy dosahování cílů měnové politiky s nejnižším rizikem.[31]
Ztráty byly důsledkem rozdílné citlivosti aktiv a pasiv na úrokové sazby
Hlavními změnami rámce Eurosystému pro řízení rizik v roce 2023 byly další diverzifikace zdrojů hodnocení úvěrového rizika a silnější preference emitentů s lepší klimatickou výkonností v rámci nákupů cenných papírů podnikového sektoru.
V roce 2023 byl rámec Eurosystému pro hodnocení úvěrového rizika (ECAF) doplněn o další zdroje úvěrového hodnocení. Rámec pro hodnocení úvěrového rizika ECAF používá Eurosystém ke snižování úvěrového rizika aktiv používaných při operacích měnové politiky. Jsou v něm definovány postupy, pravidla a techniky, které zajišťují, že bude průběžně plněn požadavek Eurosystému na vysoké úvěrové standardy pro veškerá způsobilá aktiva. To zahrnuje vyhodnocování, přijímání a sledování různých typů zdrojů hodnocení úvěrového rizika.
Interní systém hodnocení úvěrového rizika Bank of Greece byl přijat jako zdroj hodnocení úvěrového rizika
V dubnu 2023 Rada guvernérů rozhodla přijmout interní systém hodnocení úvěrového rizika Bank of Greece, který poskytuje hodnocení řeckých právnických osob v nefinančním sektoru, jako zdroj hodnocení úvěrového rizika. Tato hodnocení lze nyní použít k určení způsobilosti úvěrových pohledávek za řeckými nefinančními podniky jako zajištění pro úvěrové operace Eurosystému a k určení srážek při ocenění. Interní systém hodnocení úvěrového rizika Bank of Greece je jedním z devíti systémů hodnocení úvěrového rizika národních centrálních bank, které v současné době Rada guvernérů akceptuje.
Společnost Scope Ratings GmbH byla přijata jako nová externí ratingová agentura
V listopadu Rada guvernérů rozhodla přijmout společnost Scope Ratings GmbH jako externí ratingovou instituci (ECAI) poté, co Eurosystém důkladně posoudil předloženou žádost na základě svých kritérií přijatelnosti ECAI. Hodnocení zahrnovalo kvantitativní a kvalitativní kritéria, jakož i veškerou relevantní dohledovou zpětnou vazbu od Evropského orgánu pro cenné papíry a trhy. Ratingy poskytnuté společností Scope Ratings se budou používat společně s ratingy již akceptovaných externích ratingových agentur (DBRS Morningstar, Fitch Ratings, Moody’s a S&P Global Ratings) ke stanovení způsobilosti aktiv pro použití jako zajištění v měnových operacích a srážek při jejich ocenění, jakmile bude dokončen proces integrace Scope Ratings do IT infrastruktury Eurosystému.
Řízení rizik nákupů aktiv v rámci programů APP a PEPP
Finanční rizika nákupů aktiv byla pro každou třídu aktiv nadále řízena na základě specifických rámců pro kontrolu rizik
Box 3 Vývoj přebytečné likvidity a jeho dopad na sazbu eurového nezajištěného trhu
Tento box se zabývá dopady redukce rozvahy Eurosystému na eurový peněžní trh. Pokles přebytečné likvidity v důsledku snížení bilanční sumy nenarušil transmisi změn základních úrokových sazeb ECB do nezajištěných sazeb peněžního trhu. V roce 2023 se však objevila asymetrie v reakci rozpětí mezi krátkodobou eurovou sazbou (€STR) a sazbou vkladové facility ECB, které reagovalo méně výrazně na opětovnou absorpci přebytečné likvidity než na dřívější dodávání likvidity. Z předběžné analýzy vyplývá, že tento jev bude pravděpodobně dočasný.
Nižší likvidita nezúžila rozpětí mezi €STR a sazbou vkladové facility
Historické údaje naznačují, že výrazný pokles přebytečné likvidity by měl vést k zúžení rozpětí mezi sazbou €STR a sazbou vkladové facility. Nedávné snížení přebytečné likvidity však nevedlo k zúžení tohoto rozpětí (viz graf A, panel b), které se rozšiřovalo až do druhé poloviny roku 2022 a poté se od listopadu 2022 stabilizovalo na úrovni přibližně −10 bazických bodů. Tato odchylka od obvyklého historického vývoje vyvolává otázky, zda se jedná o dočasný jev, nebo strukturální změnu.
Zdroje: ECB (databáze tržních operací), Bloomberg a výpočty Eurosystému.Poznámka: Panel a): období záporné sazby vkladové facility končí 26. července 2022 a 27. července se sazba mění z −0,50 % na 0,00 %. Panel b): období záporné sazby vkladové facility (zahrnuté do tohoto grafu) je od 1. října 2019 do 26. července 2022. Od 27. července do 13. září 2022 je sazba vkladové facility nulová. Kladných hodnot dosahuje sazba vkladové facility od 14. září 2022, kdy došlo k jejímu zvýšení z 0,00 % na 0,75 %.
Faktická deaktivace dvoustupňového systému úročení přebytečných rezerv bank v červenci 2022 vedla k tomu, že pro obchodování byl k dispozici další 1 bil. EUR přebytečné likvidity (viz graf B, panel a). V období záporných sazeb a po zavedení dvoustupňového systému v říjnu 2019 byla přebytečná likvidita, která byla skutečně k dispozici pro obchodování, nižší než celkový údaj o přebytečné likviditě, neboť část přebytečné likvidity držené u Eurosystému těžila z příznivého úročení, tj. byla vyňata ze záporného úročení. Tuto výhodu eliminoval konec záporných měnověpolitických sazeb v červenci 2022. Uvolnění dalších obchodovatelných prostředků mimo jiné podpořilo obchodování bank s nezajištěnými jednodenními vklady.
Podle údajů ze statistického výkaznictví peněžního trhu se nezajištěné výpůjčky zvýšily z denního průměru 120 mld. EUR v období záporné sazby vkladové facility v letech 2021 a 2022 na 210 mld. EUR ke konci roku 2023, přičemž se tento nárůst týkal všech sektorů protistran (viz graf B, panel b). Návrat ke kladným sazbám a konec dvoustupňového systému tak vedly ke značnému nárůstu nabídky v nezajištěném segmentu.
Zdroje: ECB (databáze tržních operací, MMSR), Bloomberg a výpočty Eurosystému.Poznámka: Panel a): období záporné sazby vkladové facility končí 26. července 2022 a 27. července se sazba mění z −0,50 % na 0,00 %. „Vyňatými rezervami“ se rozumí část přebytečné likvidity vyňatá ze záporného úročení v rámci dvoustupňového systému. Panel b): období kladné sazby vkladové facility začíná 14. září 2022, kdy došlo ke zvýšení sazby z 0,00 % na 0,75 %. Obrat uvedený v grafu pokrývá všechny jednodenní vklady zahrnuté do €STR, vklady nefinančních podniků, účty na požádání a některé další zbytkové výpůjčky se splatností do jednoho roku. FPT: fondy peněžního trhu; NFC: nefinanční podniky. Položka „ostatní“ zahrnuje investiční fondy (kromě fondů peněžního trhu), penzijní fondy a pojišťovny a ostatní sektory.
Závěrem lze říci, že absence zúžení rozpětí mezi sazbou €STR a sazbou vkladové facility by mohla být dočasným jevem, neboť v souvislosti s přebytečnou nabídkou si banky ponechávají tržní sílu k vyjednání ceny krátkodobých vkladů, aby pokryly dopady na regulatorní ukazatele. K opětovnému sladění sazby €STR a sazby vkladové facility stále může dojít, neboť množství přebytečné likvidity se bude dále snižovat, což by mohlo změnit rozložení sil mezi poptávkou po hotovosti a její nabídkou.
3 Evropský finanční sektor: odolný, působí však v prostředí křehké finanční stability
Banky v eurozóně v roce 2023 prokázaly svou odolnost, a to zejména v případě selhání bank ve Spojených státech a ve Švýcarsku. Těžily z pokroku dosaženého na několika frontách a pokračujícího zapojení orgánů dohledu. Prostředí finanční stability bylo však i nadále křehké, neboť přísnější finanční podmínky nepříznivě ovlivňovaly reálnou ekonomiku a finanční sektor. Vnitrostátní orgány pokračovaly v zavádění nebo zpřísňování makroobezřetnostních rezerv s cílem posílit bankovní sektor. Kromě toho se dále zlepšily regulatorní rámce pro banky, finanční infrastrukturu a inovace s cílem zvýšit dlouhodobou odolnost finančního systému.
Prostředí finanční stability bylo v roce 2023 i nadále křehké
Přísnější finanční podmínky a vyšší náklady na obsluhu dluhu pro domácnosti, podniky i vlády
Státní dluhopisy zemí eurozóny, které v předchozích letech těžily z nízkých úrokových sazeb i v kontextu zavedení nástroje ECB na ochranu transmise, zaznamenaly v roce 2023 plošný nárůst nákladů financování, přičemž v průběhu roku se tento nárůst rozptýlil napříč jednotlivými zeměmi jen omezeně. Jelikož však vlády čelí nutnosti financovat splatný dluh novými půjčkami s vyšším úročením, zůstávají jejich náklady na financování citlivé vůči vývoji základních fiskálních ukazatelů, především vůči riziku neplnění fiskálních cílů, což by mohlo znovu vyvolat obavy ohledně udržitelnosti vládního dluhu. Nicméně, proti jakékoli neopodstatněné a neuspořádané dynamice trhu se státními dluhopisy může zároveň působit flexibilita reinvestic v rámci nouzového pandemického programu nákupu aktiv ze strany ECB a nástroj ECB na ochranu transmise, jsou-li splněny nezbytné podmínky.
Obdobně i podnikový sektor těžil před pandemií a v jejím průběhu z nízkých úrokových sazeb a jeho zisky se v roce 2023 vyvíjely příznivě. S odezněním účinků oživení, zpřísňováním úvěrových podmínek a růstem nákladů na obsluhu dluhu se zranitelnost podniků zvýšila. V průběhu roku začaly narůstat úpadky podniků, přestože i nadále zůstávaly celkově nízké. Obzvláště zranitelné byly firmy podnikající v oblasti nemovitostí, a to v důsledku pokračujícího poklesu na trhu komerčních nemovitostí v eurozóně.
Sektor domácností se v roce 2023 potýkal se zhoršením schopnosti splácet dluhy v důsledku rostoucích úrokových sazeb a pokračující korekce na trzích rezidenčních nemovitostí. Prudký nárůst výpůjčních nákladů od začátku cyklu zpřísňování měnové politiky měl jednoznačně nepříznivý dopad na poptávku po hypotečních úvěrech. Navzdory tomu však silný trh práce spolu s nedostatečnou nabídkou bydlení podporovaly uspořádané ochlazení na trzích rezidenčních nemovitostí. Stále ještě zvýšená ocenění však naznačují, že by případná chaotická cenová korekce mohla vést k materializaci zranitelnosti.
Banky, fondy a pojišťovny v eurozóně se v roce 2023 nadále potýkaly s problémy vyplývajícími ze změny klimatu. Pečlivé sledování vyžadovalo i kybernetické riziko. Rostoucí četnost významných přírodních katastrof v důsledku změny klimatu a rostoucí rozsah souvisejících ztrát rovněž zvyšovaly ceny pojištění, přičemž dostupnost pojištění proti rizikům spojeným s klimatem byla jen omezená.[33] Tento vývoj zdůraznil riziko většího výskytu klimatických šoků, které by zhoršily problémy se ziskovostí pojistitelů v segmentu neživotního pojištění a prohloubily stávající mezery v ochraně (podíl hospodářských ztrát, které nejsou kryty pojištěním), což by mohlo nepříznivě ovlivnit makroekonomickou situaci a finanční stabilitu.
Úkolem ECB je posuzovat makroobezřetnostní kapitálové nástroje navržené vnitrostátními orgány pro banky v zemích podílejících se na jednotném mechanismu dohledu. ECB má rovněž pravomoc v případě potřeby uplatňovat přísnější nastavení kapitálových nástrojů. Pečlivé sledování nastavení vnitrostátních makroobezřetnostních politik ze strany ECB v roce 2023 potřebu přísnějších nástrojů neidentifikovalo, neboť některé země již nové makroobezřetnostní nástroje zavedly nebo zpřísnily ty stávající s cílem posílit odolnost svých bankovních systémů vůči nahromaděným zranitelným místům a rizikům nepříznivého vývoje.
Zachování odolnosti finančního systému a podpora cílených makroobezřetnostních opatření
Je třeba udržovat makroobezřetnostní rezervy a udržet tak odolnost bank v případě zhoršení podmínek v bankovním sektoru
V roce 2023 se obavy ohledně finanční stability posunuly směrem k implikacím vyšších úrokových sazeb a rizikům zpomalení hospodářského růstu. Z makroobezřetnostního hlediska vedlo zpřísnění finančních podmínek k pokračování útlumu ve finančním cyklu, nedošlo však k materializaci systémových rizik. Kapitálové pozice bank zůstaly nadále silné, ačkoli se úroveň kapitálových rezerv v jednotlivých bankách a zemích lišila, přičemž omezená nabídka úvěrů nesouvisela s kapitálovými požadavky bank. Pokud jde o další vývoj, vyšší náklady na obsluhu dluhu a zhoršující se makroekonomické prostředí by mohly ohrozit schopnost nefinančních sektorů splácet dluhy a postupně zhoršit kvalitu aktiv bank. To by spolu s nižšími objemy úvěrů a rostoucími náklady financování mohlo nepříznivě ovlivnit ziskovost a odolnost bank.
Zkušenosti získané během pandemie ukazují, že by měla být posílena úloha uvolnitelných makroobezřetnostních rezerv
ESRB pokračovala v analýze potenciálních zdrojů systémových rizik a zveřejnila doporučení týkající se komerčních nemovitostí
ECB v roce 2023 poskytovala analytickou, statistickou, logistickou a administrativní podporu sekretariátu Evropské rady pro systémová rizika (ESRB). ECB především spolupředsedala pracovní skupině ESRB pro makroobezřetnostní nástroje (IWG), analytické pracovní skupině (AWG) a pracovní skupině pro zátěžové testování, jakož i projektovému týmu ECB/ESRB pro monitorování klimatických rizik. Spolupředsedala rovněž agilním týmům zřízeným v rámci AWG / skupiny pro makroobezřetnostní analýzy (MPAG) a IWG / skupiny pro makroobezřetnostní politiku (MPPG), které se zabývaly dopadem vyšší inflace a rostoucích úrokových sazeb na finanční stabilitu, a agilnímu týmu AWG/MPAG pro systémovou likviditu.
ECB také podporovala práci ESRB na: i makroobezřetnostních nástrojích pro kybernetickou odolnost;[39] ii) systémových implikacích a možnostech makroobezřetnosttní politiky v oblasti kryptoaktiv a decentralizovaného financování;[40] (iii) monitorování zranitelných míst souvisejících s NBFI;[41] (iv) možnostech makroobezřetnostní politiky pro řešení rizik v oblasti podnikového zadlužení a nemovitostních investičních fondů;[42] (v) zranitelných místech v sektoru komerčních nemovitostí, k nimž ESRB zveřejnila doporučení;[43] a (vi) makroobezřetnostních rámcích pro řízení klimatických rizik.[44] Podrobnější informace jsou k dispozici na internetových stránkách ESRB a v jejích výročních zprávách.
3.3 Mikroobezřetnostní činnost k zajištění bezpečnosti a odolnosti jednotlivých bank
Díky pokroku dosaženému v minulých letech a stálému zapojení dohledu zůstaly banky i nadále odolné
Navzdory výsledkům SREP i rekordní ziskovosti, kterou evropské banky vykázaly v roce 2023, nevidí ECB důvod k přílišné spokojenosti. Udržitelnost vysokých zisků by mohl ohrozit postupně se zvyšující průsak měnověpolitických sazeb do sazeb z bankovních vkladů a plošnější růst nákladů financování bank, jakož i zhoršování kvality aktiv v sektoru nemovitostí a dalších sektorech citlivých na změnu úrokových sazeb. Dohledová činnost ECB se i nadále zaměřuje na přetrvávající slabiny v řízení rizik, ve správě a řízení a ve vnitřních kontrolních mechanismech i na nově vznikající rizika.
V průběhu roku 2023 se bankovní dohled ECB stal účinnějším a více založeným na riziku. Na základě svých interních činností a doporučení expertní skupiny zavedla ECB nový rámec tolerance rizika, který orgánům dohledu umožnil přizpůsobit svou činnost individuální situaci dohlížené banky namísto uplatňování univerzálního přístupu a v rámci této činnosti si stanovit priority. Ve stejném duchu zavedla i nový víceletý rámec pro hodnocení SREP, který orgánům dohledu umožňuje lépe kalibrovat intenzitu a frekvenci svých analýz. Začala také vypracovávat včasnější a razantnější eskalační procesy založené na celé škále nástrojů dohledu, včetně pravidelných sankcí, například v oblasti klimatických a environmentálních rizik.[45]
V prosinci 2023 zveřejnila ECB priority v oblasti dohledu na období 2024–2026, které se zaměřují na i) posílení odolnosti vůči bezprostředním makrofinančním a geopolitickým šokům, ii) urychlení účinné nápravy nedostatků ve správě a řízení klimatických a environmentálních rizik a iii) další pokrok v digitální transformaci a budování pevných rámců provozní odolnosti.
Jako součást své trvalé snahy o zvyšování transparentnosti a odpovědnosti zveřejnila ECB v roce 2023 i) svůj čtyřstupňový přístup k určení požadavku v rámci Pilíře 2 na základě jednotlivých rizik, ii) metodiku SREP pro úvěrové riziko a metodiku SREP pro tržní riziko, které se použijí v cyklu 2024, a iii) všeobecné zásady pro postupy týkající se kvalifikovaných účastí; a v lednu 2024 zveřejnila aktualizovanou verzi příručky dohledu, která byla naposledy publikována v roce 2018.
V dubnu 2023 ECB společně s Jednotným výborem pro řešení krize přivítala návrh sady legislativních změn evropského rámce řešení krizí a pojištění vkladů ze strany Evropské komise.
V říjnu 2023 byla v souladu se zavedenými pravidly výběrového řízení jmenována novou předsedkyní Rady dohledu ECB Claudia Buchová.
Podrobnější informace lze nalézt na internetových stránkách ECB v sekci bankovního dohledu a ve výroční zprávě ECB o činnosti dohledu za rok 2023.
V roce 2023 bylo dosaženo dalšího pokroku ve zlepšování regulatorního rámce pro finanční sektor. K hlavním úspěchům patřily i) dohoda o provedení konečných reforem Basel III ze strany EU, ii) iniciativy zaměřené na řešení rizik souvisejících se změnou klimatu a iii) návrh na posílení rámce EU pro krizové řízení a pojištění vkladů. Důležitého pokroku bylo dosaženo i v oblasti regulace kryptoaktiv a zlepšení regulace tržní infrastruktury, například pokud jde o centrální zúčtování.
Práce v oblasti bankovní regulace se zaměřila na implementaci Basel III, agendu EU v oblasti udržitelných financí a krizové řízení
Jednání o dokončení bankovní unie se zaměřila na zlepšení rámce EU pro krizové řízení a pojištění vkladů. Dne 18. dubna 2023 zveřejnila Evropská komise legislativní návrh zaměřený na posílení krizového řízení bank v EU a zejména na zlepšení možností, jež mají orgány k dispozici pro řešení selhání menších a středních bank. ECB ve svém stanovisku[51] tento legislativní balíček velmi uvítala, přičemž zdůraznila potřebu lepších nástrojů a možností financování krizového řízení. Nad rámec navrhovaného legislativního balíčku vyzvala ECB k dalším krokům k dokončení bankovní unie. To vyžaduje zejména vytvoření evropského systému pojištění vkladů a vytvoření evropského rámce pro likviditu při řešení krize.
Významného pokroku bylo dosaženo v oblasti regulace kryptoaktiv a zlepšení rámce pro boj proti praní peněz
ECB také nadále aktivně přispívala k dokončení návrhu legislativního balíčku navrženého Evropskou komisí, který se týká boje proti legalizaci výnosů z trestné činnosti a financování terorismu (AML/CFT), včetně vytvoření orgánu EU pro boj proti legalizaci výnosů z trestné činnosti. Jak je uvedeno v jejích stanoviscích,[53] ECB podpořila úzkou spolupráci a sdílení informací mezi orgány dohledu v oblasti AML/CFT a evropským bankovním dohledem a obecněji i účinný režim EU proti zneužívání finančního systému EU k praní peněz a financování terorismu.
Pokračující úsilí o dosažení pokroku ve vytváření unie kapitálových trhů a regulaci nebankovního finančního sektoru
Pokračující úsilí o dosažení pokroku ve vytváření unie kapitálových trhů a regulaci sektoru NBFI
ECB také nadále zdůrazňovala význam řešení strukturálních zranitelných míst v sektoru NBFI a zdokonalování příslušného rámce politiky z makroobezřetnostního hlediska. V rámci zkoumání nedávných zátěžových epizod v sektoru NBFI se v jejích publikacích Financial Stability Review a Macroprudential Bulletin diskutovalo o implikacích, jež tyto epizody mají pro makroobezřetnostní politiku v oblasti připravenosti z pohledu likvidity a v oblasti finanční páky v tomto sektoru.[56] ECB se také podílela na hodnocení důsledků pákového efektu v sektoru NBFI pro finanční stabilitu, které provedla FSB, a aktivně přispívala k probíhající práci na opatřeních, která by zlepšila odolnost NBFI.[57] Pokud jde o otevřené fondy, ECB přispěla k revizi doporučení FSB týkajících se opatření zaměřených na řešení strukturálního nesouladu likvidity v těchto fondech.[58]
Eurosystém hraje důležitou úlohu při rozvoji, provozování a dozorování tržní infrastruktury a platebních systémů. V roce 2023 Eurosystém úspěšně obnovil provoz svého velkoobchodního platebního systému a pokračoval ve vývoji služeb systému TARGET. S cílem dále prohloubit integraci a posílit inovace na evropských trzích plateb a cenných papírů Eurosystém aktualizoval svou strategii pro malé platby a začal analyzovat potenciální dopad nově vznikajících technologií na vypořádání velkoobchodních finančních transakcí. Při zkoumání případného digitálního eura přešel Eurosystém z průzkumné fáze do fáze přípravné.
Systém T2 je pro účely transakcí v eurech – a to jak vlastních, tak transakcí prováděných pro klienty – využíván přibližně tisícovkou bank. Pokud jsou započteny i pobočky a dceřiné banky, umožňuje systém T2 spojení s více než 40 000 bankami z celého světa. V roce 2023 bylo prostřednictvím systému T2 a jeho předchůdce TARGET2 zpracováno v průměru 409 444 plateb za den s průměrnou denní hodnotou 2,2 bil. EUR. V porovnání s platbami provedenými prostřednictvím systému TARGET2 v roce 2022 došlo k nárůstu denního počtu plateb o 2,9 %.
Po přistoupení Chorvatska k eurozóně přešly chorvatské finanční instituce od 1. ledna 2023 ze svého národního systému RTGS na systém TARGET2/T2. Přechod chorvatského trhu na služby systému TARGET pokračoval v červnu přechodem na službu vypořádání okamžitých plateb v systému TARGET (TIPS) a v září, kdy se chorvatský centrální depozitář cenných papírů (CSD) připojil k systému TARGET2-Securities (T2S).
Služba TIPS nadále hrála důležitou úlohu při rozvoji okamžitých plateb v eurech, přičemž v roce 2023 k ní přistoupily další banky i národní komunity. Nárůst počtu účastníků služby TIPS vedl ve srovnání s rokem 2022 k nárůstu počtu transakcí o více než 127 %, přičemž nejvyšší počet okamžitých plateb (28 milionů) byl vypořádán v prosinci 2023 (oproti 18,7 milionu v prosinci 2022). Úspěšně bylo dokončeno testování připojení Sveriges Riksbank a švédské koruny ke službě TIPS pro okamžité platby od roku 2024. Bez problémů pokračovala spolupráce mezi Eurosystémem a Danmarks Nationalbank na připojení dánské koruny k TIPS (a T2) v roce 2025.
V červenci 2023 Eurosystém zveřejnil novou strukturu tvorby cen pro službu TIPS, která vstoupila v platnost 1. ledna 2024. Zajišťuje, aby služba fungovala na základě návratnosti nákladů, aniž by vytvářela zisk. Současně je cílem stanovení cen služby TIPS podpořit zavádění okamžitých plateb v Evropě, které by rovněž mělo zrychlit, a to vzhledem k legislativnímu návrhu Evropské komise na zpřístupnění okamžitých plateb v eurech všem občanům a podnikům s bankovním účtem v EU a v zemích Evropského hospodářského prostoru.
Kromě uvedených tří zúčtovacích služeb (T2, T2S a TIPS) vyvíjí Eurosystém v rámci systému TARGET také novou službu ECMS, která poskytne všem zemím eurozóny jednotný systém pro správu aktiv používaných jako zajištění při úvěrových operacích Eurosystému. Spuštění ECMS bylo posunuto z dubna 2024 na listopad 2024, aby měli uživatelé více času na dokončení testování funkcí ECMS ve stabilním prostředí.
ECB zahájila přípravnou fázi projektu digitálního eura
Dvouletá průzkumná fáze projektu digitálního eura skončila v říjnu 2023. Zhodnocení prací provedených během průzkumné fáze vytvořilo základ pro rozhodnutí Rady guvernérů ECB zahájit přípravnou fázi. Zahájení této nové fáze ještě neznamená, že bylo rozhodnuto o tom, zda digitální euro emitovat. Toto rozhodnutí může Rada guvernérů zvážit pouze po přijetí legislativního rámce pro digitální euro na unijní úrovni.
První etapa přípravné fáze, která začala 1. listopadu 2023, bude trvat dva roky a položí základy pro potenciální emisi digitálního eura. Během tohoto časového rámce se pozornost zaměří na dokončení souboru pravidel pro digitální euro a výběr poskytovatelů, kteří by případně mohli vyvíjet platformu a infrastrukturu pro digitální euro. Eurosystém rovněž provede další testování a experimenty a bude pokračovat v konzultacích se všemi zainteresovanými stranami včetně veřejnosti s cílem zajistit, aby digitální euro splňovalo nejvyšší standardy kvality, bezpečnosti, soukromí a využitelnosti.
O případných dalších krocích rozhodne Rada guvernérů na základě výsledků první etapy přípravné fáze a vývoje legislativního procesu.
V listopadu 2023 Eurosystém zveřejnil aktualizaci své strategie pro malé platby, a to z důvodu významných změn, které nastaly v oblasti plateb za čtyři roky od jejího zavedení. V oblasti platebního styku došlo zejména k nárůstu aktivit velkých technologických společností, což by mohlo nepříznivě ovlivnit strategickou autonomii Evropy v oblasti plateb. Válka Ruska proti Ukrajině navíc zdůraznila význam (kybernetických) rizik pro kritickou infrastrukturu v Evropě, včetně infrastruktury platebních služeb. Kromě toho bylo dosaženo značného pokroku v projektu digitálního eura.
Bylo dosaženo pokroku ve finanční integraci v oblasti poobchodních služeb
S cílem identifikovat zbývající překážky bránící integraci poobchodního trhu s cennými papíry v EU zahájila AMI-SeCo v listopadu 2023 šetření mezi svými členy a členy národních skupin zúčastněných stran. AMI-SeCo rovněž poskytla Evropské komisi a Evropské radě informace o aspektech týkajících se poobchodních operací v návrhu Komise na účinnější přeshraniční postupy při uplatňování srážkové daně a sdělila své názory na případné zkrácení standardního cyklu vypořádání obchodů s cennými papíry T+2 Evropskému orgánu pro cenné papíry a trhy (ESMA).
V neposlední řadě začal Eurosystém analyzovat možný dopad nově vznikajících technologií, včetně technologie distribuovaného registru (DLT), na vypořádání velkoobchodních finančních transakcí (viz box 4).
Bezpečné a efektivní fungování infrastruktur finančního trhu (FMI) a platebního styku v eurozóně je trvalou prioritou Eurosystému, pokud jde o jeho dozorovou funkci. Kromě toho je Eurosystém jakožto centrální emisní banka pro euro zapojen do spolupráce s FMI mimo eurozónu, které provádějí významné činnosti v eurech.
Pokud jde o dozor nad Eurosystémem provozovanými službami TARGET (viz kapitola 4.1), mezi hlavní priority patřilo monitorování konsolidovaného projektu T2-T2S před jeho spuštěním v březnu 2023 a připojení nových trhů. Kromě toho bylo v říjnu 2023 zahájeno komplexní hodnocení infrastruktury T2/TIPS podle nařízení o požadavcích v oblasti dozoru nad systémově významnými platebními systémy (SIPS) a infrastruktury T2S podle zásad CPMI-IOSCO.
Eurosystém rovněž vykonává dozor nad ostatními SIPS, včetně systémů EURO1, STEP2-T a MasterCard Clearing Management System (MCMS). V roce 2023 se zaměřil na dokončení prvního komplexního hodnocení MCMS podle nařízení o SIPS, zahájení nových komplexních hodnocení systémů EURO1 a STEP2-T podle nařízení o SIPS, hodnocení MCMS podle dozorových očekávání v oblasti kybernetické odolnosti pro infrastruktury finančního trhu (CROE) a monitorování přechodu systému EURO1 na standard ISO 2022.
Pokud jde o platební nástroje, platební schémata a platební uspořádání, Eurosystém dosáhl v roce 2023 významného milníku při identifikaci platebních uspořádání, která mají být předmětem dozoru nebo monitorování podle rámce Eurosystému pro dozor nad elektronickými platebními nástroji, schématy a uspořádáními (rámec PISA). Kromě zapojení nově dozorovaných subjektů do rámce PISA provedl Eurosystém komplexní hodnocení první skupiny celoevropských schémat a pokračoval v činnosti týkající se sledování podvodů s platebními kartami.
Kromě toho byl Eurosystém jakožto centrální emisní banka pro euro nadále zapojen do mechanismů zaměřených na spolupráci v oblasti řešení krize a dozoru nad FMI s významnými aktivitami denominovanými v eurech. Pokud jde o ústřední protistrany, Eurosystém se podílel na posuzování změn v řízení rizik, návrhů na rozšíření služeb, ozdravných plánů a plánů pro řešení krize. Pokud jde o vypořádání obchodů s cennými papíry, Eurosystém nadále přispíval k pravidelnému hodnocení centrálních depozitářů cenných papírů podle nařízení o centrálních depozitářích cenných papírů a pokračoval v přípravách na budoucí udělování oprávnění k činnosti subjektům provozujícím tržní infrastruktury založené na technologii DLT podle nařízení (EU) 2022/858 (nařízení o pilotním režimu pro DLT).
V oblasti kybernetické odolnosti byl dokončen přezkum strategie kybernetické odolnosti Eurosystému pro FMI, přičemž podrobnosti o vylepšeních a revizích by měly být oznámeny počátkem roku 2024. Kromě toho ESCB provedl své pravidelné šetření kybernetické odolnosti ve více než osmdesáti FMI v EU a zahájil návazná opatření s příslušnými orgány dozoru a dozorovanými subjekty.
ECB podpořila různé globální pracovní aktivity související s dozorem (např. v oblasti postupů ústředních protistran při řízení maržových požadavků, záruk FMI za finanční rizika nesouvisející se selháním účastníků a opatření pro stablecoiny) a také celounijní dohledový zátěžový test ústředních protistran koordinovaný orgánem ESMA. ECB také zveřejnila přehled modelů počátečních požadavků na marže ústředních protistran v EU, průběžně sledovala dopad zvýšené tržní volatility na ústřední protistrany a jejich členy a společně s Deutsche Bundesbank a Federal Reserve Bank of Chicago uspořádala společnou výroční konferenci o řízení rizik ústředních protistran s cílem usnadnit diskusi mezi finančním sektorem, regulatorními orgány a akademickou obcí.
Eurosystém pravidelně přispívá k tvorbě nových předpisů EU pro FMI a platební styk. V roce 2023 se podílel zejména na stanovisku ECB k přezkumu nařízení o infrastruktuře evropských trhů. ECB se také aktivně podílela na přípravě sekundárních právních předpisů pro nařízení o digitální provozní odolnosti finančního sektoru, a to zejména v oblasti penetračního testování na základě hrozeb, které je vyvíjeno v souladu s evropským rámcem pro etické testování červeným týmem na základě zpravodajských informací o hrozbě (TIBER-EU).
Eurosystém analyzuje potenciální dopad nově vznikajících technologií, včetně technologie distribuovaného registru (DLT), na vypořádání velkoobchodních finančních transakcí. Tato činnost je součástí snahy Eurosystému zajistit, aby centrální banky držely krok s digitálními inovacemi v oblasti plateb a vypořádání obchodů s cennými papíry a samy se na nich podílely.
Finanční sektor se stále více zajímá o potenciální využití technologie DLT, včetně jejího využití u transakcí, které jsou v současné době vypořádávány v penězích centrální banky. Bude-li DLT finančním sektorem přijata ve významném rozsahu, pak je možné, že centrální banky budou muset přijmout opatření k zajištění hladkého fungování platebních systémů a úlohy peněz centrální banky coby měnové kotvy, která podporuje stabilitu, integraci a efektivitu evropského finančního systému.
Eurosystém identifikoval čtyři koncepční řešení, která by vypořádání velkoobchodních transakcí v penězích centrální banky mohla umožnit, kdy by například část transakce týkající se cenných papírů byla vypořádána prostřednictvím infrastruktury založené na DLT (viz obrázek 1).
Koncepční řešení pro vypořádání velkoobchodních transakcí evidovaných na platformách DLT v penězích centrální banky
Zdroj: Viz Neuhaus, H. a Plooij, M., „Central bank money settlement of wholesale transactions in the face of technological innovation“, Ekonomický bulletin, č. 8, ECB, 2023.Poznámky: Modré čáry, tečky a ikony představují peníze centrální banky (CeBM). Fialové čáry, tečky a ikony představují cenné papíry.
Na podporu průzkumné činnosti Eurosystému byla zřízena specializovaná kontaktní skupina pro trh se zaměřením na DLT . Tato skupina poskytuje odborné informace a dbá na to, aby měl Eurosystém stálý přehled o pokroku ve využívání DLT a dalších nových technologií na velkoobchodních finančních trzích.
5 Tržní operace a finanční služby poskytované ostatním institucím
Eurosystém schválil v srpnu 2023 nový rámec pro poskytování eurových likviditních linek centrálním bankám mimo eurozónu a několik likviditních linek s centrálními bankami mimo eurozónu ponechal aktivních, čímž poskytoval mechanismus jištění pro tržní financování. ECB nadále pravidelně nabízela protistranám v eurozóně operace v amerických dolarech. ECB neintervenovala na devizovém trhu. ECB nadále odpovídala za správu různých finančních operací jménem EU a plnila koordinační roli ve vztahu k rámci služeb Eurosystému v oblasti správy rezerv.
Swapové a repo linky Eurosystému představují nástroje měnové politiky. Pomáhají zabránit tomu, aby napětí na mezinárodních trzích financování omezovalo účinnost transmise měnové politiky v eurozóně. V tabulce 5.1 jsou uvedeny likviditní linky, které byly aktivní k 31. prosinci 2023.
V roce 2023 ECB v koordinaci s Federálním rezervním systémem, Bank of Canada, Bank of England, Bank of Japan a švýcarskou centrální bankou nadále každý týden poskytovala likviditu v amerických dolarech se splatností sedmi dnů (síť swapových linek). Od 20. března do 30. dubna 2023 se frekvence sedmidenních operací na poskytnutí dolarové likvidity v koordinaci s centrálními bankami v rámci sítě swapových linek zvýšila na jeden den. Cílem vyšší frekvence bylo zvýšit účinnost a posílit roli této operace coby mechanismu jištění v období zvýšeného tlaku na podmínky dolarového financování. Objem úvěrů protistranám v eurozóně zůstával během roku nadále omezený.
Zdroj: ECB.Poznámky: Seznam likviditních linek centrálních bank poskytovaných Eurosystémem (k 31. prosinci 2023). Tabulka nezahrnuje repo linky s centrálními bankami mimo eurozónu v rámci repo facility Eurosystému pro centrální banky (EUREP), pro které ECB nezveřejnila své protistrany. Podle svého nového rámce zveřejňuje ECB od 16. ledna 2024 všechny likviditní linky.
V roce 2023 ECB žádnou intervenci na devizových trzích nerealizovala. Od zavedení eura intervenovala ECB na devizovém trhu dvakrát – v letech 2000 a 2011. Údaje o devizových intervencích jsou zveřejňovány čtvrtletně s odstupem jednoho čtvrtletí na internetových stránkách ECB a v datovém úložišti ECB. Informace zveřejňované ve čtvrtletní tabulce jsou zachyceny také v tabulce 5.2. Pokud v příslušném čtvrtletí k žádným devizovým intervencím nedošlo, je tato informace výslovně uvedena.
Zveřejňovány jsou informace o devizových intervencích prováděných ECB jednostranně a na základě koordinace s jinými zahraničními měnovými orgány i devizových intervencích „na okraji fluktuačního pásma“ v rámci mechanismu směnných kurzů (ERM II).
K 31. prosinci 2023 činila celková nominální hodnota nevypořádaných operací 200 mil. EUR v rámci mechanismu MTFA, 42,8 mld. EUR v rámci EFSM, 98,4 mld. EUR v rámci SURE a 39,54 mld. EUR v rámci dohody o úvěrové facilitě pro Řecko. ECB v roce 2023 rovněž zpracovala platby úvěrů a grantů různým členským státům v rámci NGEU, včetně plateb úroků, a platby úvěrů MFA+ Ukrajině.
Služby v rámci ERMS poskytovala řada národních centrálních bank Eurosystému
V roce 2023 Eurosystém i nadále nabízel komplexní spektrum finančních služeb spadajících pod rámec správy rezerv (ERMS) vytvořený v roce 2005 pro správu rezervních aktiv zákazníků, která jsou denominována v eurech. V souladu s tímto rámcem – tj. za harmonizovaných podmínek a dle tržních standardů – poskytuje řada národních centrálních bank Eurosystému finanční služby centrálním bankám, měnovým orgánům a orgánům státní správy se sídlem mimo eurozónu a mezinárodním organizacím. ECB plní celkovou koordinační roli, monitoruje hladké fungování služeb, prosazuje změny ke zlepšení rámce a připravuje související zprávy pro rozhodovací orgány ECB.
V rámci ERMS na konci roku 2023 bylo 273 zákaznických účtů oproti 270 na konci roku 2022. Celková agregovaná aktiva (která zahrnují hotovostní aktiva a cenné papíry) spravovaná v rámci ERMS poklesla v roce 2023 v porovnání s rokem 2022 přibližně o 20 %.
6 Hotovost je u evropské veřejnosti nadále nejčastěji používaným platebním prostředkem a počet padělků je nízký
Počet eurobankovek v oběhu byl ovlivněn zvyšováním základních úrokových sazeb ECB, neboť držba hotovosti jako uchovatele hodnoty poklesla. Jasná většina evropské veřejnosti považuje za důležité mít možnost platit hotově. V souladu s tím je cílem ECB zajistit účinný přístup k hotovosti a její přijímání v eurozóně.
Eurosystém je také odhodlán zajistit, aby hotovost zůstala co nejvíce udržitelná a šetrná k životnímu prostředí, a posoudil proto ekologickou stopu bankovek coby platebního prostředku. Přípravy na vývoj nové série eurobankovek jsou příležitostí, jak změnit jejich podobu, aby více oslovovaly všechny Evropany. V průběhu procesu tvorby návrhů nových eurobankovek je proto jejich podoba konzultována s veřejností.
6.1 Oběh eurobankovek a zajištění přístupu k hotovosti a jejího přijímání
Počet eurobankovek v oběhu byl ovlivněn zvyšováním úrokových sazeb
Na konci roku 2023 dosáhl počet eurobankovek v oběhu 29,8 mld. a jejich celková hodnota činila 1,57 bil. EUR. Zvyšování základních úrokových sazeb ECB od července 2022 má na držbu hotovosti jako uchovatele hodnoty i nadále tlumící účinek, neboť bankovky nenesou žádné úroky. V roce 2023 tak počet a hodnota bankovek zaznamenaly velmi nízký meziroční růst, a to o 2 %, resp. −0,3 %.
V zájmu zachování kvality eurobankovek v oběhu a důvěry v ně zpracovaly národní centrální banky Eurosystému 25,3 mld. eurobankovek, přičemž 3,3 mld. opotřebovaných bankovek nahradily nově natištěnými.
Hodnota euromincí v oběhu se v roce 2023 zvýšila meziročně o 3,2 % a ke konci roku činila 33,5 mld. EUR, což odpovídá 148,2 mld. euromincí.
Ekologická stopa výrobku zohledňuje celý životní cyklus bankovek od surovin až po výrobu, distribuci a likvidaci.
S cílem zajistit, aby hotovost zůstala co nejudržitelnější a nejšetrnější k životnímu prostředí, provedla ECB studii o ekologické stopě eurobankovek, aby tak posoudila ekologickou stopu hotovostních plateb eurobankovkami jednou osobou za rok.
Zjištění ukázala, že stopa ročního používání eurobankovek jednou osobou odpovídá osmikilometrové cestě autem a představuje pouze 0,01 % celkového ekologického dopadu jedné osoby souvisejícího se spotřební činností.
Studie o ekologické stopě produktu rovněž zkoumala dosavadní pokrok
Bankovky jsou po uvedení do oběhu použity několikrát. Hlavním faktorem, který přispívá k jejich ekologické stopě, je fáze distribuce, včetně spotřeby energie a dopravy. Používání udržitelné bavlny v bankovkovém papíru snížilo dopad eurobankovek na životní prostředí o téměř 50 % a celkovou stopu plateb eurobankovkami o 3,6 % ve srovnání s využitím konvenční bavlny z neudržitelných zdrojů. Další snížení se předpokládá po přechodu na ekologičtější bavlnu. Probíhá rovněž rozsáhlý výzkum a vývoj s cílem identifikovat alternativní metody nakládání s odpadem získaným z bankovek, jako je recyklace a opětovné použití odpadních materiálů.
V roce 2023 byl zaznamenán jeden z nejnižších počtů padělků v poměru k celkovému počtu bankovek v oběhu
Počet ročně zachycených padělků v poměru k 1 milionu pravých bankovek v oběhu
ECB se připravuje na vývoj nové série eurobankovek, která má zachovat vysokou odolnost vůči padělání a co nejvíce zvýšit šetrnost k životnímu prostředí. Tento proces odráží odhodlání Eurosystému používat hotovost a je příležitostí, jak eurobankovky změnit tak, aby více oslovovaly všechny Evropany.
Aby se zajistilo, že se do budoucí podoby nových eurobankovek promítnou názory Evropanů, probíhají během procesu jejich přípravy konzultace s veřejností
Na základě podnětů veřejnosti navrhla víceoborová poradní skupina, jejímiž členy jsou odborníci ze všech zemí eurozóny, užší seznam námětů. Následně Rada guvernérů sedm námětů vybrala a veřejnost byla vyzvána, aby vyjádřila své preference. Na základě výsledků dvou veřejných šetření, která proběhla v létě 2023, byly Radou guvernérů pro budoucí eurobankovky vybrány dva možné náměty: „Evropská kultura“ a „Řeky a ptáci“.
Rozhodnutí o konečné podobě návrhů a o tom, kdy budou nové bankovky vyrobeny a vydány, se očekává v roce 2026
Rada guvernérů rovněž rozhodla zřídit poradní skupinu, která do konce roku 2024 navrhne motivy, které by vybrané náměty mohly vyjádřit. Poté se bude konat soutěž na návrhy nových bankovek. Evropská veřejnost bude mít opět možnost vyjádřit své preference k několika variantám návrhů. Očekává se, že ECB rozhodne o konečné podobě návrhů a o tom, kdy budou nové bankovky vyrobeny a vydány, v roce 2026. Po přijetí rozhodnutí o výrobě nových bankovek však potrvá ještě několik let, než se první bankovky dostanou do oběhu.
ECB za podpory národních centrálních bank vyvíjí, shromažďuje, sestavuje a publikuje širokou škálu statistik a údajů, které jsou nezbytné pro podporu měnové politiky ECB, jakož i úkolů souvisejících s finanční stabilitou a dalších úkolů Evropského systému centrálních bank (ESCB) a Evropské rady pro systémová rizika. Tyto statistiky jsou dále využívány veřejnými institucemi, mezinárodními organizacemi, účastníky finančního trhu, médii i širokou veřejností a pomáhají ECB zvýšit transparentnost její práce.
V roce 2023 se ECB zaměřila na nové statistiky eurozóny, konkrétně na podrobné vykazování externích statistik a členění úvěrů, oběživa a vkladů v rámci veřejného zadlužení. ECB se také rozhodla rozšířit soubor zpravodajských jednotek pro účely statistiky peněžních trhů a zveřejnila nové statistiky finančních účtů s členěním na životní pojištění a penzijní nároky podle investičního rizika. V rámci svého akčního plánu v oblasti klimatu zveřejnila ECB na svých internetových stránkách klimatické ukazatele. Kromě toho Eurosystém zahájil průzkum s cílem vyhodnotit, která témata by měla být zahrnuta do působnosti integrovaného vykazovacího rámce.
Uživatelům byly zpřístupněny nové podrobnosti o externích statistikách
V dubnu 2023 začala ECB v souladu s pozměněnými obecnými zásadami ECB o externí statistice zveřejňovat další podrobnosti o externích statistkách, čímž reagovala na potřebu uživatelů mít k dispozici podrobnější přeshraniční statistiky. Nová sada přehledů odděluje údaje za investiční fondy, pojišťovny a penzijní fondy, ostatní finanční instituce, nefinanční podniky a sloučené domácnosti a neziskové instituce sloužící domácnostem. Identifikují rovněž typ dluhového nástroje použitého pro přímé investice. K dispozici jsou bližší informace o dluhových cenných papírech, úvěrech, obchodních úvěrech a zálohách a dodatečných geograficky členěných protipoložkách.
Bylo publikováno nové členění úvěrů, oběživa a vkladů u veřejného zadlužení
ECB také začala zveřejňovat nová členění úvěrů, oběživa a vkladů jako složek zadlužení vládních institucí členských států EU, což umožňuje důkladnější posouzení vládního financování. Zatímco dluhové cenné papíry obvykle tvoří největší podíl vládního dluhu, úvěry a vklady jsou významnými složkami, které v roce 2022 představovaly přibližně 16 % HDP eurozóny a 17,5 % celkového vládního dluhu. Údaje ukazují různé zdroje financování a poskytují členění podle kategorií věřitelů, včetně komerčních bank, mezinárodních institucí (např. Mezinárodního měnového fondu) a orgánů Evropské unie (např. Evropské investiční banky).
ECB se rozhodla rozšířit soubor zpravodajských jednotek pro statistiky o eurovém peněžním trhu
V dubnu 2023 se ECB rozhodla rozšířit soubor zpravodajských jednotek pro účely statistiky peněžních trhů o 24 nových bank k již vykazujícím 46 bankám. Nové banky zahrnuté do statistiky začnou vykazovat údaje od 1. července 2024. Poskytované údaje pomohou zvýšit reprezentativnost údajů ve statistice peněžních trhů, které zveřejňuje ECB. Do výpočtu krátkodobé eurové sazby (€STR) budou údaje od nových zpravodajských jednotek zahrnuty až v pozdější fázi, aby byla zajištěna dostatečná kvalita nově vykazovaných údajů. Rozšířený soubor zpravodajských jednotek podpoří reprezentativnost, hodnověrnost a spolehlivost referenčních ukazatelů.
ECB zveřejnila novou statistiku finančních účtů s členěním na životní pojištění a penzijní nároky podle investičního rizika
V návaznosti na změnu obecných zásad o statistické zpravodajské povinnosti v případě čtvrtletních finančních účtů začala ECB v říjnu 2023 pro všechny členské státy EU a eurozónu zveřejňovat nová členění pro životní pojištění, nároky na anuitu a penzijní nároky s rozdělením investičního rizika. Tyto nároky jsou významnými složkami finančních aktiv domácností a zaznamenávají se na finančních účtech jako závazky pojišťoven a penzijních fondů (a v mnohem menší míře i ostatních sektorů). Nové údaje ukazují, do jaké míry domácnosti nesou investiční riziko spojené s pojistným a příspěvky investovanými jejich jménem.
V lednu 2023 zveřejnila ECB na svých webových stránkách první sadu experimentálních a analytických klimatických statistických ukazatelů. Tyto ukazatele byly shromážděny v úzké spolupráci s národními centrálními bankami ESCB a jsou součástí širšího akčního plánu ECB v oblasti klimatu.
Experimentální ukazatele udržitelného financování poskytují přehled o dluhových nástrojích s udržitelnými vlastnostmi, které jsou emitovány nebo drženy rezidenty eurozóny. Poskytují informace o výnosech získaných na financování udržitelných projektů a potažmo o přechodu na hospodářství s nulovými čistými emisemi.
Analytické ukazatele emisí oxidu uhličitého pro finanční instituce poskytují informace o uhlíkové náročnosti cenných papírů a úvěrových portfolií finančních institucí, a pomáhají tak posoudit úlohu tohoto odvětví při financování přechodu na hospodářství s nulovými čistými emisemi a související rizika. Ukazatele poskytují informace o expozici bank vůči protistranám s výraznou závislostí na obchodních modelech s vysokými emisemi oxidu uhličitého.
Analytické ukazatele týkající se fyzických rizik v portfoliu úvěrů a cenných papírů posuzují rizika vyplývající z dopadu přírodních nebezpečí vyvolaných změnou klimatu, jako jsou záplavy a požáry, na výkonnost úvěrů, dluhopisů a akcií. Ukazatele lze použít ke srovnání fyzických rizik v jednotlivých zemích a odvětvích a pro jednotlivá nebezpečí.
Pokračovaly práce na všech třech datových souborech s cílem dále zvýšit kvalitu dostupných údajů a jejich členění, a to včetně geografických, sektorových a dalších podrobností.
Integrovaný vykazovací rámec (IReF) usiluje o to, aby byly stávající požadavky Evropského systému centrálních bank na statistické údaje poskytované bankami co nejvíce začleněny do jednotného, standardizovaného vykazovacího rámce platného v celé eurozóně.
IReF je prvním krokem k širší iniciativě usilující o integrovaný systém vykazování údajů z oblasti statistiky, obezřetnosti a řešení krizí v Evropské unii, který požaduje evropský bankovní sektor a který si vyžádal také Evropský parlament a Rada. Na další podpoře této integrace spolupracují Evropský orgán pro bankovnictví, ECB, Jednotný výbor pro řešení krizí a Evropská komise v rámci neformální koordinační skupiny. V roce 2023 jednaly o pracovních postupech Společného výboru pro bankovní výkaznictví (JBRC), do něhož budou zapojeny příslušné evropské a vnitrostátní orgány, jakož i bankovní sektor. Očekává se, že tento společný výbor bude zřízen v roce 2024.
ESCB také úzce spolupracuje s bankovním sektorem na optimalizaci výkaznictví a snížení celkové vykazovací zátěže prostřednictvím Slovníku pro integrované výkaznictví bank (Banks’ Integrated Reporting Dictionary – BIRD). Jedná se o dobrovolnou a kooperativní iniciativu, která sdružuje národní centrální banky ESCB a komerční banky. BIRD, který je přístupný zdarma, pomáhá bankám vytvářet výstupy v oblasti statistiky, dohledu a řešení krize, které splňují požadavky na vykazování stanovené v evropských právních předpisech. BIRD je integrovaný slovník bez redundantního obsahu: pojmy, na nichž jsou založeny vykazovací povinnosti, jsou všechny identifikovány a popsány jen jednou, což bankám pomáhá se rozhodnout, které údaje ze svých interních systémů použít a jak je zpracovat.
Jedním z prvních výstupů BIRD bude pomoci bankám dodržovat IReF – nový rámec pro shromažďování údajů, který bude konzistentně platit ve všech zemích eurozóny. Zpravodajské jednotky budou moci používat BIRD pro vykazování v rámci IReF i pro další vykazovací povinnosti. BIRD pomůže snížit zátěž bank spojenou s výkaznictvím a zlepšit kvalitu údajů předávaných příslušným orgánům.
Nové experimentální statistiky poskytují čtvrtletní informace o rozdělení bohatství domácností v eurozóně v souladu s národními účty.
Distribuční účty domácností poskytují údaje o čistém jmění, celkových aktivech a pasivech a jejich složkách. Domácnosti jsou rozděleny do pěti nejvyšších decilů čistého jmění a spodních 50 % a dále podle postavení v zaměstnání a druhu bydlení. Datový soubor distribučních účtů domácností zahrnuje také Giniho koeficient pro čisté jmění, údaje o mediánu a průměrném čistém jmění, podíl čistého jmění v držení dolních 50 %, horních 10 % a horních 5 % domácností, jakož i poměr dluhu k aktivům podle decilů čistého jmění domácností.
Vývoj hodnoty nemovitého majetku v jednotlivých decilech čistého jmění a vývoj podílu horních 5 % na čistém jmění v eurozóně
Dne 1. ledna 2022 nabylo účinnosti pozměněné nařízení ECB o statistice platebního styku. Změny ve srovnání s předchozím právním rámcem odrážejí jak vývoj v oblasti plateb, tak příslušné změny právních předpisů EU. Údaje jsou rovněž shromažďovány častěji, namísto jednou ročně jsou zveřejňovány za pololetí nebo čtvrtletí. První zveřejnění údajů o statistice platebního styku shromážděné podle pozměněného rámce proběhlo 9. listopadu 2023 prostřednictvím datového portálu ECB. Údaje byly zveřejněny za všechna čtvrtletí roku 2022, za první dvě čtvrtletí roku 2023 a za obě pololetí roku 2022.
Statistika platebního styku, která je k dispozici pololetně, nyní zahrnuje informace o inovativních službách pro klientské platby, jako jsou platby využívající mobilní zařízení, bezkontaktní platby, elektronický obchod a nové druhy platebních služeb, jak jsou definovány v revidované směrnici o platebních službách (PSD2). Na vydání pololetních statistik upozorňuje tisková zpráva. V rámci vylepšení sběru dat ukazují údaje na datovém portálu ECB mimo jiné silnou poptávku po bezkontaktních platbách kartou, které v první polovině roku 2023 představovaly 57 % všech plateb kartou v eurozóně (viz graf A).
Podíl bezkontaktních plateb kartou na všech bezhotovostních platbách v eurozóně v 1. polovině roku 2023
Kromě toho se shromažďují údaje o podvodných platebních transakcích, metodách ověřování platebních transakcí a platebních systémech. Čtvrtletně a pro účely sledování přeshraničního obchodu se shromažďují údaje o platbách prováděných kartou v celosvětovém členění podle jednotlivých zemí s dalším členěním podle kódu kategorie obchodníka (MCC).
V rámci programu HFCN byly v červenci 2023 zveřejněny výsledky čtvrté vlny šetření o finanční situaci a spotřebě domácností (Household Finance and Consumption Survey – HFCS), která proběhla v roce 2021. HFCS je užitečným zdrojem informací o financích a spotřebě domácností pro několik výzkumných projektů prováděných účastníky HFCN, Výzkumnou pracovní skupinou ECB pro heterogenitu a externími výzkumnými pracovníky. Mezi tyto projekty patří výzkum distribučních dopadů inflačních šoků do rozvah domácností[68], rozdílů v držbě bohatství u mužů a žen (genderové nerovnosti v bohatství), měření příjmové nejistoty pomocí údajů o očekáváních, heterogenita dopadů pandemie na finance domácností a nové distribuční účty domácností (viz box 5).
V roce 2023 zveřejnili pracovníci ECB celkem 120 odborných článků v rámci ediční řady ECB s názvem Working Paper Series. Kromě toho byly v rámci edičních řad ECB Occasional Paper Series, Statistics Paper Series a Discussion Paper Series publikovány studie více zaměřené na hospodářskou politiku či na metodologii. Řada výsledků výzkumné činnosti ECB byla taktéž publikována v renomovaných akademických časopisech a 12 článků bylo zveřejněno v publikaci ECB Research Bulletin, jejíž cílovou skupinou je širší veřejnost. Box 7 podrobněji popisuje výsledky nedávné práce ECB na ekonomické dynamice po extrémních událostech, což je téma, které má velký význam pro cenovou i finanční stabilitu.
Box 7Hospodářská dynamika po extrémních událostech – kvantifikace substitučních vztahů mezi finanční stabilitou a měnovou politikou v obdobích vysoké inflace
Nedávný výzkum se zaměřil na vývoj a aplikaci nových nástrojů k posouzení a kvantifikaci vztahu mezi měnovou politikou a makroekonomickými riziky s nízkou pravděpodobností výskytu. Zásadní úlohu u mezních makroekonomických rizik hrají podmínky finanční stability a rozvahová kapacita ve finančním sektoru, což je doloženo rostoucím množstvím důkazů, podle kterých je finanční napětí výrazným indikátorem rizika zpomalení hospodářského růstu v blízké budoucnosti. Finanční stabilitu mohou navíc krátkodobě ovlivnit měnová opatření svým bezprostředním dopadem na finanční sektor, a to skrze poskytování likvidity finančním zprostředkovatelům během krizí i tím, že představují riziko náhlého narušení trhů v důsledku zvýšení sazeb a zpřísnění podmínek financování.[73]
Analýza odhalila významná rizika zpomalení hospodářského růstu od třetího čtvrtletí roku 2022. Model odhaduje 10% pravděpodobnost, že reálný HDP v eurozóně v následujícím roce poklesne o více než 3 %. Rizika pro finanční stabilitu byla rovněž vychýlena směrem dolů, což znamenalo i zvýšenou pravděpodobnost napětí ve finančním systému. Tato rizika, vyvolaná skokovým nárůstem cen komodit a napětím na finančních trzích po ruské invazi na Ukrajinu, musela být vyvážena proinflačními riziky, přičemž inflace byla výrazně nad cílem.
Zpřísnění měnové politiky nad očekávání trhů by v krátkodobém horizontu zvýšilo rizika zpomalení hospodářského růstu a rizika zhoršení finanční stability. Je tomu tak proto, že pravděpodobnost vzniku krátkodobého finančního napětí je na změny měnové politiky obzvláště citlivá. Ve střednědobém horizontu však může přísnější měnová politika rizika pro finanční stabilitu také tlumit tím, že sníží finanční páku finančního systému a zvýší rizikové prémie jednotlivých finančních aktiv. Model kvantifikuje dopady přísnější měnové politiky na vyšší krátkodobá a nižší střednědobá rizika pro finanční systém a reálnou ekonomiku.
Tato kapitola se zabývá výnosy Soudního dvora Evropské unie (SDEU) v řízeních, která se týkala ECB, poskytuje informace o stanoviscích ECB a případech nesplnění povinnosti konzultovat s ECB návrhy právních předpisů spadajících do oblasti její působnosti. Informuje také o tom, jak ECB monitoruje dodržování zákazu měnového financování a zvýhodněného přístupu.
9.1 Řízení vedená Soudním dvorem Evropské unie týkající se ECB
SDEU ukončil více než deset let soudních sporů týkajících se restrukturalizace řeckého veřejného dluhu v roce 2012 tím, že zamítl odvolání v poslední projednávané žalobě o náhradu škody proti ECB
Podle výkladu SDEU se minimální standardy ECB pro kontrolu upotřebitelnosti eurobankovek nevztahují na subjekty zpracovávající hotovost, jako jsou úvěrové instituce a přepravci finančních prostředků
SDEU potvrdil meze soudního přezkumu rozhodnutí na základě široké diskreční pravomoci v oblasti bankovního dohledu
Soudní dvůr potvrdil, že ECB má výlučnou pravomoc odebírat bankovní licence, a to včetně případů závažného porušení vnitrostátních předpisů v oblasti AML/TF
V září 2023 Soudní dvůr EU[77] zamítl odvolání Versobank AS proti rozsudku Tribunálu z 6. října 2021, který zamítl žalobu na neplatnost rozhodnutí ECB o odnětí oprávnění banky k provozování činnosti úvěrové instituce. V tomto rozsudku Soudní dvůr EU potvrdil, že ECB má výlučnou pravomoc odebírat bankovní licence veškerým úvěrovým institucím usazeným v zúčastněných členských státech bez ohledu na jejich zařazení mezi významné či méně významné instituce, a to včetně případů závažného porušení vnitrostátních předpisů transponujících směrnici AML.
Čl. 127 odst. 4 a čl. 282 odst. 5 Smlouvy o fungování Evropské unie vyžadují, aby ECB byla konzultována ve věci jakýchkoliv navrhovaných právních předpisů EU nebo návrhů vnitrostátních právních předpisů spadajících do oblasti působnosti ECB. Všechna stanoviska ECB jsou zveřejňována na portálu EUR-Lex. ECB v roce 2023 přijala 12 stanovisek k návrhům právních předpisů EU a 35 stanovisek k návrhům vnitrostátních právních předpisů.
Došlo k 12 případům nesplnění povinnosti konzultovat návrh právního předpisu s ECB
Bylo zaznamenáno dvanáct případů nesplnění povinnosti konzultovat návrh právního předpisu s ECB, z toho se dva případy týkaly právních předpisů Evropské unie a deset případů vnitrostátních právních předpisů. ECB přijala stanoviska z vlastní iniciativy týkající se sedmi z těchto dvanácti případů.
Posledním vnitrostátním případem nesplnění konzultační povinnosti je španělský případ týkající se zákona, který vyžaduje, aby Banco de España přijala opatření nezbytná k tomu, aby investiční podniky mohly otevřít účty u centrální banky za účelem uložení peněžních prostředků, které obdrží od svých klientů. Tento případ byl považován za jasný a významný, neboť kromě přímého dopadu na fungování platebních systémů by mohl vyvolat otázky týkající se měnové politiky a finanční stability.
ECB přijala 12 stanovisek k návrhům právních předpisů EU, které se týkaly témat, jako je digitální euro; status eurobankovek a euromincí jako zákonného platidla; reforma správy ekonomických záležitostí v EU; rámec týkající se krizového řízení a pojištění vkladů v EU; opatření ke zmírnění nadměrných expozic vůči ústředním protistranám z třetích zemí, zlepšení účinnosti clearingových trhů EU a řešení rizika koncentrace ve vztahu k ústředním protistranám a rizika protistrany u derivátových transakcí, jejichž clearing se provádí centrálně; okamžité úhrady v eurech; klimatické záležitosti, včetně energetické náročnosti budov, hloubkové kontroly udržitelnosti podniků a transparentnosti a jednotnosti environmentálního a sociálního ratingu a ratingu řízení podniků (ESG); evropské statistiky a statistiky o trhu práce týkající se podniků; jmenování nového člena Výkonné rady ECB.
Pokud jde o vnitrostátní právní předpisy, které často zahrnují více než jedno téma, přijala ECB 19 stanovisek týkajících se národních centrálních bank; 15 stanovisek týkajících se stability finančního systému; 13 stanovisek týkajících se obezřetnostního dohledu nad úvěrovými institucemi; 7 stanovisek týkajících se záležitostí měny a platebních prostředků; 5 stanovisek týkajících se měnověpolitických nástrojů a operací a provádění měnové politiky; a 3 stanoviska týkající se platebních systémů a/nebo systémů vypořádání cenných papírů. Předmětem sedmi stanovisek vydaných v průběhu roku 2023 bylo téma účelové bankovní daně a odvodů bank zavedených v reakci na zvýšenou inflaci a úrokové sazby.
9.3 Dodržování zákazu měnového financování a zvýhodněného přístupu
ECB také sleduje, jak centrální banky v EU nakupují na sekundárních trzích dluhové nástroje emitované domácím veřejným sektorem, veřejným sektorem jiných členských států a institucemi a orgány EU. V souladu s body odůvodnění nařízení Rady (ES) č. 3603/93 nesmí být akvizice dluhových nástrojů veřejného sektoru na sekundárním trhu využita k obcházení cíle článku 123 Smlouvy.
Zákazy stanovené v článcích 123 a 124 Smlouvy byly všeobecně dodržovány
Kontrola dodržování zákazů v průběhu roku 2023 provedená ECB potvrdila, že články 123 a 124 Smlouvy byly všeobecně dodržovány.
ECB bude nadále sledovat účast Magyar Nemzeti Bank na budapešťské burze, jelikož její nákup většinového podílu na budapešťské burze v roce 2015 lze stále vnímat jako zdroj obav z hlediska měnového financování.
Irská centrální banka se v průběhu roku 2023 zcela zbavila aktiv spojených s Irish Bank Resolution Corporation, a to prostřednictvím prodeje dlouhodobých dluhopisů s pohyblivou úrokovou sazbou, což ukončilo vážné obavy ohledně měnového financování, které přetrvávaly od roku 2013.
Financování závazků veřejného sektoru vůči Mezinárodnímu měnovému fondu (MMF) prostřednictvím NCB se nepovažuje za měnové financování, pokud jsou výsledkem zahraniční pohledávky, které mají veškeré charakteristiky rezervních aktiv. Z finančních příspěvků, které v předchozích letech poskytly prostřednictvím MMF Nationale Bank van België / Banque Nationale de Belgique a Banque de France na dluhové úlevy silně zadluženým zemím, ovšem zahraniční pohledávky nevznikají, a proto jsou zapotřebí nápravná opatření.
ECB dále úzce spolupracovala s výborem ECON v souvislosti se svou prací na digitálním euru. V roce 2023 se tehdejší člen Výkonné rady Fabio Panetta zúčastnil tří ad hoc slyšení ve výboru ECON, kde se projednával pokrok dosažený během průzkumné fáze projektu digitálního eura, včetně témat, jako jsou zkušenosti uživatelů, status zákonného platidla a legislativní proces týkající se digitálního eura.[78] ECB také organizovala s Evropským parlamentem technické semináře na úrovni zaměstnanců a zúčastnila se akcí pořádaných poslanci Evropského parlamentu, kde bylo diskutováno digitální euro.
Podpora eura byla v roce 2023 blízko rekordní úrovně
Podle posledního průzkumu Eurobarometru provedeného v říjnu a listopadu 2023 podporuje euro 79 % respondentů v eurozóně a 43 % respondentů Evropské centrální bance spíše důvěřuje. Vysoká míra podpory eura je velmi pozitivním signálem, zatímco relativně nižší míra důvěry v ECB ukazuje, že ECB musí pokračovat ve svém úsilí o komunikaci s veřejností a volenými zástupci občanů. Nedílnou součástí dalšího postupu ECB rovněž zůstane budování důvěry u veřejnosti. ECB je jako taková nadále odhodlána aktivně se účastnit konstruktivního dialogu s Evropským parlamentem a občany eurozóny.
Skupina G20 působila v prostředí zvýšeného geopolitického napětí a v obtížném globálním prostředí a usilovala o zachování multilateralismu
Hospodářskopolitické otázky týkající se MMF a mezinárodní finanční architektury
ECB se aktivně podílela na diskusích v MMF. V roce 2023 se MMF rozhodl zvýšit zdroje z členských kvót, pokračoval v úpravě svých nástrojů a nadále podporoval Ukrajinu
ECB nadále hrála aktivní roli v diskusích o mezinárodním měnovém a finančním systému na půdě Mezinárodního měnového fondu (MMF) i na dalších fórech a ve společných evropských pozicích zaujatých na těchto fórech prosazovala perspektivu centrálních bank.[79] V roce 2023 mezi klíčová témata patřil přezkum kvót MMF, úpravy úvěrové politiky a nástrojů MMF a záležitosti týkající se zvláštních práv čerpání (SDR) a jejich využívání.
Prvořadý cíl ECB, kterým je udržování cenové stability, je stanoven v čl. 127 odst. 1 Smlouvy o fungování Evropské unie. Smlouva dále stanoví, že „aniž je dotčen cíl cenové stability“, podporuje ECB rovněž obecné hospodářské politiky v Evropské unii se záměrem přispět k dosažení cílů Unie, jak jsou vymezeny v článku 3 Smlouvy o Evropské unii.[83] Tento box vysvětluje, jak se při provádění měnové politiky ECB a vykazování zohledňuje sekundární cíl.[84]
Jak ECB rozhoduje o měnové politice s ohledem na svůj sekundární cíl
Jak ECB prezentuje účinky svých opatření na sekundární cíl
ECB vykonává stěžejní činnosti v oblasti ochrany životního prostředí, sociálních záležitostí a řízení (ESG). V případě veřejné instituce, jako je ECB, sem spadá její odpovědnost vůči občanům Evropské unie (EU) a jejich voleným zástupcům, komunikace a zapojení různých cílových skupin, dodržování nejvyšších etických standardů a transparentnosti, posílení postavení zaměstnanců a podpora jejich dobrých pracovních podmínek, jakož i zkoumání dopadů a rizik v oblasti klimatu a životního prostředí.
ECB v roce 2023 pokračovala ve své práci na environmentálních a sociálních tématech a tématech souvisejících se správou
Tento přehled klíčových událostí ESG v roce 2023 je doplněn o další části této výroční zprávy a dodatečnými informacemi, které jsou k dispozici na internetových stránkách ECB (tabulka 11.1).
Klimatická rizika jsou postupně začleňována do celkového rámce rizik
ECB se zabývá riziky ESG na základě svých rámců pro řízení rizik, jež se týkají finančních a nefinančních rizik, jak je uvedeno v kapitole o řízení rizik v roční účetní závěrce ECB 2023.
Zátěžové testy v oblasti klimatu byly zahájeny v roce 2022 a od té doby se provádějí pravidelně. Jsou součástí opatření pro postupné začleňování klimatických rizik do celkového rámce pro rizika. Při prvním zátěžovém testu klimatických rizik v rozvaze Eurosystému posuzovala ECB citlivost finančněrizikového profilu Eurosystému vůči změně klimatu, čímž posílila schopnosti Eurosystému provádět hodnocení klimatických rizik. Výsledky poskytly první odhad dopadu klimatického rizika na rozvahu ECB.
Povědomí o etice a integritě zůstalo v roce 2023 klíčovou prioritou
Zvýšená informovanost o etických normách a integritě a snadný přístup k etickému poradenství vedly k výraznému nárůstu dotazů z 1 690 v roce 2022 na 2 767 v roce 2023 (viz graf 11.1).
Kontroly compliance provedené s podporou externího auditora potvrdily, že zaměstnanci ECB a členové vysoce postavených orgánů ECB pravidla pro soukromé finanční transakce obecně dodržují.
Nezávislý Etický výbor ECB doplňuje řídicí strukturu ECB. Poskytuje poradenství vysoce postaveným úředníkům ECB v etických otázkách, většinou ve vztahu k soukromé činnosti a výdělečné činnosti po skončení funkčního období, a vyhodnocuje jejich prohlášení o zájmech. Kromě toho Etický výbor sleduje vývoj v oblasti etiky a řádného chování na evropské a mezinárodní úrovni. Také poskytuje poradenství k žádoucím úpravám etického rámce ECB pro vysoce postavené úředníky ECB, jako je nedávné vylepšení pravidel pro soukromé finanční transakce.
Výbor pro etiku a compliance nadále poskytoval podporu národním centrálním bankám a příslušným vnitrostátním orgánům při provádění etických obecných zásad přijatých v roce 2021 a vydával pokyny k jednotnému a srozumitelnému výkladu etických norem v Eurosystému. Kromě toho výbor v zájmu co nejlepšího využití a přínosu různých názorů uspořádal zasedání k tématům společného zájmu, kterých se zúčastnilo více než 50 různých veřejných institucí a organizací.
Na evropské úrovni hrála ECB i v roce 2023 aktivní roli v probíhajících meziinstitucionálních jednáních o zřízení nezávislého etického orgánu EU.
Na mezinárodní úrovni se ECB intenzivně podílela na sdílení znalostí a stanovování standardů v rámci Etického společenství multilaterálních organizací, a to jak v roli místopředsedy společenství, tak prostřednictvím příspěvků na zasedáních a výroční konferenci. ECB se také podílela na prvním přezkumu implementace Úmluvy OSN proti korupci realizovaném v rámci EU.
Klesající, avšak nadále příliš vysoká inflace a stále hmatatelnější dopady zpřísnění měnové politiky ECB na ekonomiku vytvořily pro ECB v roce 2023 náročné prostředí pro komunikaci. V době mimořádné nejistoty a krize životních nákladů se komunikace ECB musela zaměřit na uklidnění občanů a podniků ohledně jejího závazku vrátit inflaci zpět k cíli a přesvědčit je, že tak bude schopna učinit pomocí klíčových nástrojů měnové politiky, které má k dispozici.
Hlavní zásadou komunikace ECB, jejímž cílem bylo pomoci lidem pochopit její rozhodnutí, byl princip „vysvětlovat, vysvětlovat a zase vysvětlovat“
ECB proto zintenzivnila komunikaci v oblasti měnové politiky. S tím, jak zpřísňování měnové politiky začalo mít své zamýšlené účinky a tlumilo poptávku, bylo důležité rozhodnutí ECB vysvětlovat a znovu zdůrazňovat, že jejím prvořadým mandátem je bojovat s inflací. Vedle četných veřejných vystoupení tvůrců měnové politiky ECB se tomuto úkolu věnovalo i několik příspěvků pro blog ECB, které vysvětlovaly, jak inflace ovlivnila reálné příjmy, objasňovaly význam strukturálních politik vlád pro boj s inflací a zároveň poskytovaly i analytické poznatky o rekordně vysoké míře participace na trhu práce. V podcastech ECB byly popsány příčiny inflace a specializovaná letní podcastová škola se zabývala úlohou ECB při udržování stabilních cen.
Zároveň bylo třeba hledat odpovědi na legitimní otázky týkající se toho, proč ECB prudký nárůst inflace nedokázala předvídat a proč se její makroekonomické projekce rozcházely se skutečným vývojem. Srozumitelnost a přesnost projekcí Eurosystému jsou pro ukotvení očekávání a posílení důvěryhodnosti měnové politiky ECB obzvláště důležité. Stejně tak bylo nezbytné vysvětlovat i různé zdroje nejistot a v zájmu posilování důvěry vést komunikaci s pokorou.
Komunikace ECB usilovala o to, aby rozvahové ztráty ECB a centrálních bank Eurosystému byly zasazeny do kontextu
V roce 2023 čelily ECB a další centrální banky Eurosystému v důsledku minulých měnověpolitických rozhodnutí, a to zejména rozsáhlých nákupů aktiv, ztrátám ze svých rozvah. ECB vynakládala mimořádné úsilí, aby vysvětlila původ zisků a ztrát centrálních bank, například pomocí specializované informativní webové stránky. To také ECB umožnilo zasadit tyto ztráty do kontextu mnohaletého výrazného zisku a zdůraznit, že jejím úkolem je přijímat měnová rozhodnutí, která podporují její cíl cenové stability, a nikoli vytvářet zisk.
Další mimořádné komunikační úsilí se v roce 2023 soustředilo na budoucnost naší měny, a to jak ve formě hotovosti, tak v digitální podobě.
ECB s pomocí evropské veřejnosti zahájila práce na výtvarné podobě další série eurobankovek
ECB zdůraznila, že hotovost se bude i nadále – případně doplněná o digitální euro
Komunikace odhodlání i nadále používat hotovost byla v roce 2023 obzvláště důležitá, neboť ECB se připravuje na možné zavedení digitálního eura.
Celkově se díky tomuto společnému úsilí a následnému širokému mediálnímu pokrytí podařilo zajistit projektu digitálního eura publicitu a dosáhnout jeho lepšího pochopení. Analýzy ukazují, že ačkoli se zpočátku o digitální euro nejvíce zajímaly mladší generace Evropanů, povědomí a znalosti o něm se již rozšířily ve všech věkových skupinách.
Rok 2023 byl také rokem, kdy ECB oslavila 25. výročí své existence. Při této příležitosti uspořádala akci, jíž se zúčastnili nejvyšší představitelé orgánů Evropské unie a Německa coby hostitelské země ECB i dalších zemí eurozóny a také bývalí prezidenti ECB Jean-Claude Trichet a Mario Draghi. Na konci roku 2023 a na začátku roku 2024 navíc ECB a další orgány EU společně oslavily 25 let od zavedení eura. Tyto historické mezníky umožnily ECB vyzdvihnout úspěch jednotné měny a její přínosy pro občany Evropy jakožto maják stability ve světě a symbol evropské jednoty.
Kampaň „Naším úkolem je stabilita“ na sociálních sítích oslovila mladší ročníky
S cílem oslovit zejména mladší ročníky spustila ECB v roce 2023 kampaň na sociálních sítích s názvem „Naším úkolem je stabilita“. Záměrem kampaně bylo interaktivní a osobní formou vysvětlit základní aspekty ECB a její činnosti: cíl cenové stability, úlohu bankovního dohledu a to, jak rozhodnutí ECB ovlivňují každodenní život. Příspěvky zveřejněné v rámci kampaně vidělo 43 milionů mladých lidí a počet jejich zhlédnutí dosáhl 166 milionů.
Žádostí veřejnosti o přístup k dokumentům oproti roku 2022 přibylo, přičemž se výrazně zvýšil počet žádostí o přístup k dokumentům týkajícím se institucionálních otázek a správy a řízení
Nedílnou součástí politiky ECB v oblasti transparentnosti je přístup veřejnosti k dokumentům ECB. Ten podporuje otevřenost ECB a zvyšuje její demokratickou legitimitu.
V roce 2023 ECB obdržela více žádostí (73) o přístup k dokumentům než v roce 2022 (63). V žádostech se tazatelé i nadále zajímali o širokou škálu témat, včetně otázek dohledu nebo významných iniciativ, jako je projekt digitálního eura, výrazně však vzrostl počet žádostí o přístup k dokumentům týkajícím se institucionálních otázek a správy a řízení, což odráželo větší zájem veřejnosti o tyto záležitosti.
V souladu se závazkem ECB zachovávat transparentnost byly dokumenty zveřejněné na základě žádostí o přístup veřejnosti zpravidla zpřístupňovány prostřednictvím veřejného registru dokumentů ECB. V zájmu zvýšení transparentnosti připravila ECB také přehled témat uvedených v žádostech o přístup k dokumentům, které ECB obdržela od roku 2004.
Pokud jde o vyřizování žádostí veřejnosti o přístup k dokumentům, evropská veřejná ochránkyně práv neshledala žádná pochybení.
Jako projev uznání byly iniciativy ECB na podporu transparentnosti, otevřenosti a blízkosti ve vztahu k občanům zařazeny na užší seznam nominací na Cenu evropské veřejné ochránkyně práv za řádnou správu v roce 2023, a to za „pomoc občanům EU v porozumění měnové politice v době vysoké inflace“.
V souvislosti s postupným návratem do kanceláří od roku 2022 se ECB zaměřovala na opatření a programy na podporu rovnováhy mezi pracovním a soukromým životem, rozvoje zaměstnanců a organizační odolnosti. V lednu 2023 byla zavedena nová pravidla pro práci na dálku, která podporují flexibilitu zaměstnanců a stážistů. V roce 2023 byla pro instituce v rámci ESCB a SSM spuštěna nová virtuální vzdělávací platforma EUREKA, která poskytuje ještě více příležitostí ke vzdělávání a mobilitě. V souladu se svým cílem vytvořit kulturu fungující inkluze jmenovala ECB mediátora a poradce v oblasti personální diverzity a inkluze.
Po přechodné fázi v roce 2022 vstoupila 1. ledna 2023 v platnost nová pravidla pro práci na dálku. Na základě celkově pozitivních zkušeností z období práce na dálku poskytují nová pravidla zaměstnancům flexibilní možnosti práce na dálku. Umožňují všem zaměstnancům ECB a stážistům pracovat z domova až 110 dní ročně, a to v souladu s provozními potřebami.
Za účelem kultivace trvalé kultury vzájemného respektu bylo nabídnuto školení
ECB přikládá hodnotu podnětům od zaměstnanců a počátkem roku 2023 provedla dotazníkové šetření. Výsledky šetření ukázaly, že zaměstnanci ECB pokračovali v plném pracovním nasazení. Stále je však třeba pracovní kulturu dále zlepšovat. V návaznosti na průzkum se Výkonná rada zasazovala o iniciativu na podporu organizační kultury, v níž se zaměstnanci naučí účinně reagovat na nevhodné chování. Byly zavedeny interaktivní workshopy, které mají přispět k posílení kultury oznamování porušování pravidel a k posílení vzájemné spolupráce.
ECB pokračovala v programu rozvoje schopností vedoucích pracovníků s cílem rozvíjet vůdčí schopnosti a zvýšit efektivitu vedení. Kromě toho organizovala posledních sedm shromáždění programu Ženy ve vedení, což je úspěšný program zahájený v roce 2014, jehož cílem je dosáhnout vyššího zastoupení žen v ECB. Další významná příležitost k rozvoji byla nabídnuta v podobě mentoringového portálu, který umožňuje zaměstnancům a stážistům nabízet mentorování a vyhledávat mentory. Do konce roku 2023 portál zaznamenal téměř 100 mentoringů.
Byly zahájeny klíčové iniciativy v rámci strategie ESCB a SSM pro vzdělávání a rozvoj
V rámci strategie ESCB a SSM pro vzdělávání a rozvoj byly zahájeny další klíčové iniciativy. Vnitrostátní příslušné orgány a národní centrální banky začaly používat portál EUREKA, který poskytuje přístup k široké škále možností vzdělávání a rozvoje v rámci celého ESCB a SSM. Stěžejní program vzdělávání vedoucích pracovníků v centrálním bankovnictví a bankovním dohledu byl spuštěn v říjnu 2023. Během roku došlo ke dvěma úspěšným „hackathonům“ za účasti pracovníků z celého ESCB a SSM. První hackathon se konal v únoru na téma decentralizované financování a druhý na téma změna klimatu se konal v listopadu v prostorách ECB.
ECB tím, že nabízí program stáží, podporuje evropskou integraci mladých absolventů a umožňuje jim získat praktické zkušenosti a uvést do praxe znalosti, které získali během studia. ECB zároveň těží ze znalostí stážistů o současném stavu akademického výzkumu, z jejich nadšení a nových nápadů. Od 1. prosince 2023 se finanční podpora stážistů zvýšila na 1 170 EUR měsíčně. Studentům doktorského studia, kteří absolvovali alespoň dva roky doktorského studia, se zvýšila na 2 120 EUR měsíčně, a to u volných pracovních míst v rámci stáží na této úrovni kvalifikace. Stážisté dostávají také příspěvky na ubytování.
Odrážet evropskou společnost a vytvářet inkluzivní prostředí je dlouhodobým úsilím. Za tímto účelem ECB posílila svůj institucionální základ tím, že podpořila šest základních sítí pro rozmanitost a začleňování (D&I) a uvedla svůj vzdělávací program začleňování pro zaměstnance, týmy a vedoucí pracovníky. S cílem umožnit kulturu založenou na začleňování, vzájemném respektu a psychologické bezpečnosti byly vytvořeny dvě nové úlohy: od roku 2023 brání a řeší neshody na pracovišti prostřednictvím podporovaného dialogu nový mediátor a nový poradce pro rozmanitost a začleňování v oblasti lidských zdrojů pohlíží na všechny lidi a kulturní témata z hlediska rozmanitosti a začleňování.
Během roku 2023 přisuzovala ECB genderové rozmanitosti velký význam, přičemž zahrnovala všechny její aspekty a podporovala kulturu začleňování. To se odráží v certifikaci EDGE Move a EDGEplus, v pokroku ECB při plnění genderových cílů mezi roky 2020–2026, zavedení placené rodičovské dovolené pro druhého rodiče, ve spuštění pilotního projektu stáží pro talentované uchazeče na autistickém spektru, v osvětových setkáních a akcích týkajících se rasy a etnické příslušnosti, spojenectví, zdravotního postižení a začlenění LGBT+.
S využitím nejlepších talentů v Evropě se ECB připojila k několika profesním veletrhům pro nedostatečně zastoupené skupiny, například největšímu profesnímu veletrhu Evropy pro talentované lidi s africkými kořeny uspořádaný organizací ADAN (Afro Deutsches Akademiker Netzwerk), profesnímu veletrhu „Sticks & Stones“ pro talentované uchazeče z řad LGBTIQ+ a spojence a veletrhu herCAREER pro kariérní postup žen. S cílem přilákat uchazeče s postižením inzerovala ECB svá volná pracovní místa na platformě myAbility. ECB nadále nabízela stipendium ECB pro ženy, aby rozšířila seznam potenciálních uchazeček a byla inkluzivní k lidem z různých socioekonomických zázemí. Kromě toho ECB hradí stipendium 15 ukrajinským studentům zapsaným do magisterského studia na Ukrajině, a nadále tak vyjadřuje solidaritu a podporu Ukrajině.
Pochopení důsledků změny klimatu a potřeb transformace pro ekonomiku a finanční sektor má z hlediska ECB zásadní význam pro plnění jejího mandátu.
Změna klimatu postupuje kupředu a čím déle budeme čekat na snížení emisí a na přechod na ekologičtější ekonomiku, tím vyšší budou náklady.[91],[92] Navzdory dosaženému pokroku svět stále není na cestě k omezení nárůstu globální teploty na 1,5 °C oproti hodnotám před průmyslovou revolucí.[93] To znamená, že rizika spojená s měnícím se klimatem a náhlým přechodem rostou, což má dopady na měnovou politiku a stabilitu finančních a bankovních systémů. Je proto nezbytné, aby ECB z hlediska plnění svého mandátu důsledky pro ekonomiku a finanční sektor chápala.
Proto ECB v součinnosti s centrem pro změnu klimatu nadále pracovala na svém klimatickém programu ve spolupráci s interními zainteresovanými stranami a s Eurosystémem prostřednictvím příslušných výborů a specializovaných fór o klimatu. V roce 2023 ECB nadále začleňovala cíle a environmentální aspekty evropského zákona o klimatu do svých strategií, projektů a procesů tvorby politik.
V uplynulém roce pracovala ECB na svém plánu pro klima a přírodu na období 2024–2025, který nastiňuje činnosti, na nichž bude pracovat, aby dosáhla svých strategických cílů v oblasti klimatu. Určila rovněž tři oblasti zájmu, na které je třeba se zaměřit: přechod na zelenou ekonomiku a jeho řízení, fyzický dopad změny klimatu a další pokrok v činnosti v oblasti rizik souvisejících s přírodou.
Konkrétního pokroku bylo dosaženo na mnoha frontách a pokrývá širokou škálu úkolů ECB (obrázek 11.3).
ECB zkoumala hospodářské a finanční dopady změny klimatu a důsledky pro své úkoly
Ve snaze zlepšit dostupnost údajů o klimatu zveřejnil Evropský systém centrálních bank ukazatele týkající se udržitelného financování, emisí skleníkových plynů a fyzického rizika souvisejícího se změnou klimatu (viz kapitola 7.2).
ECB pracuje na lepším pochopení klimatických rizik pro ekonomiku a finanční systémy a na vývoji odpovídající makroobezřetnostní reakce
Pokud jde o bankovní dohled ECB, ačkoli úvěrové instituce podléhající dohledu v rámci jednotného mechanismu dohledu dosáhly značného pokroku ve svých postupech řízení klimatických a environmentálních rizik, řada institucí nedosáhla pokroku očekávaného v březnu 2023. ECB bude pokrok bank nadále pozorně sledovat a v případě potřeby bude přijímat vynucovací opatření.[95]
ECB usiluje o zvýšení bezpečnosti a udržitelnosti eurobankovek
V průběhu let ECB nepřetržitě zlepšuje bezpečnost a udržitelnost eurobankovek během celého hotovostního oběhu.[96] V roce 2023 zveřejnila studii o environmentální stopě eurobankovek jako platebního nástroje. Budoucí eurobankovky se vyvíjejí v souladu se zásadami ekodesignu, což znamená, že ve všech fázích vývoje bankovek jsou zvažovány environmentální aspekty (viz kapitola 6.2).
ECB analyzuje diskuse o politikách a přispívá do nich za účelem rozšíření udržitelných financí v rámci EU i na mezinárodní úrovni.
Od roku 2021 se zaměstnanci ECB se podílejí na kurzech odborné přípravy a vícestranných technických seminářích s partnery z centrálních bank a se zúčastněnými stranami mimo Evropskou unii. ECB se dále zúčastnila řady pracovních skupin a akcí s centrálními bankami a dalšími institucemi a fóry, aby pokročila ve svém klimatickém programu a využila výhod pravidelných výměn. Patří mezi ně NGFS, Rada pro finanční stabilitu, Basilejský výbor pro bankovní dohled, evropské orgány dohledu a Evropská rada pro systémová rizika, Banka pro mezinárodní platby, G7, G20 a Mezinárodní měnový fond.
Inovativní výzkum prováděný ECB se zabýval riziky spojenými s přírodou, vztahem klimatu a přírody a jejich dopadem na ekonomiku
Inovativní výzkum rizik souvisejících s přírodou ukázal, že zhoršování ekosystémů bude představovat výzvu pro podniky a potenciálně se rozšíří do bank, neboť téměř 75 % podnikových úvěrů v eurozóně (téměř 3,24 bil. EUR) je poskytováno dlužníkům s vysokou mírou závislosti na ekosystémových službách. Dále ECB poprvé zkoumala rizika přechodu a souvislost mezi změnou klimatu a přírodou. Vezmeme-li v úvahu změnu klimatu a změnu ve využívání půdy jako hlavní příčiny ztráty biologické rozmanitosti, dopad podniků v eurozóně na přírodu odpovídá celosvětové ztrátě 582 milionů hektarů biotopu. Výzkum zdůrazňuje, že je důležité začlenit změnu klimatu a úbytek přírody do rámců pro posuzování rizik, neboť jsou neoddělitelně spjaty.
V současné době probíhají práce na zlepšení ekologičnosti provozu ECB a portfolií nevztahujících se k měnové politice
V březnu 2023 začala ECB vedle svého každoročního environmentálního prohlášení zveřejňovat své výroční finanční informace o svých portfoliích nevztahujících se k měnové politice souvisejících s klimatem, které společně poskytují přehled o vlastních provozních environmentálních dopadech ECB a uhlíkové stopě[97] jejích financovaných emisí, jakož i o souvisejících cílech. Aktualizované údaje o výsledcích ECB v oblasti ochrany životního prostředí v roce 2023 budou k dispozici během roku 2024.
V roce 2023 ECB nadále dosahovala pokroku ve vývoji a zavádění inovativních řešení, která zvyšují efektivnost jejích procesů. V celé organizaci byla zavedena digitální řešení, včetně umělé inteligence (AI), strojového učení, robotů a chatbotů.
Co se týče centrálního bankovnictví, ECB začala využívat AI s cílem prohloubit porozumění chování při stanovování cen a dynamice inflace v Evropské unii (EU). Pro shromáždění velkého množství dat o cenách jednotlivých produktů v reálném čase byl použit tzv. web scraping a strojové učení.[98] V oblasti bankovního dohledu poskytl program SupTech spuštěný v roce 2019 orgánům dohledu 14 nástrojů, které jim pomáhají shromažďovat a analyzovat velké objemy kvantitativních a kvalitativních údajů, automatizovat procesy, lépe spolupracovat a využívat AI k urychlení a prohloubení analýzy dohledu.[99]
V neposlední řadě inovace výrazně podporuje Výkonná rada. V únoru 2023 se členové Výkonné rady poprvé zúčastnili inovačního fóra, které mělo formát ve stylu reálného veletrhu a představilo živé a interaktivní ukázky vzorku velkých inovačních projektů ECB.
Moje profesní dráha v ECB mě neuvěřitelně ovlivnila. Byl to pro mě skok do neznáma, s novým zaměstnáním v nové zemi. Do ECB jsem nastoupila na samém začátku jako mladá výzkumná analytička ve stále se rozvíjejícím odboru statistiky. S pouhými několika stovkami zaměstnanců potřebovala ECB „každou ruku“, takže jsme se v úlohách různě střídali. Běžný pracovní den byl různorodý: Projednávala jsem požadavky s jednotlivými provozními útvary, navrhovala statistické rámce, programovala a připravovala příležitostné projevy. Vzhledem k tomu, že institucionální politiky byly stále ještě v plenkách, s nadšením jsem také sledovala, jak se moje kreativní řešení často rychle promítala do praxe.
S rozvojem ECB se otevřely možnosti profesního růstu. Pracovala jsem v několika různých oblastech v rámci statistiky a mohla jsem prohlubovat své odborné znalosti a zkušenosti. Mezi zvlášť nezapomenutelné úkoly patřilo vedení návštěv u našich partnerských národních centrálních bankách a vnitrostátních příslušných orgánů s cílem podporovat vztahy a poskytovat poradenství ohledně příprav na podávání zpráv jakožto nových členů eurozóny.
Nyní jsem v nově zřízené kancelář pro data, jejímž cílem je optimalizovat správu institucionálních údajů (a to i v oblastech, jako je umělá inteligence) a zpráv vrchnímu řediteli pro data. Rovněž přispívám k činnosti Fóra pro rozmanitost a začleňování. Jedná se o průřezové úlohy a naplňuje mě, že spolupracuji s různými skupinami a pomáhám utvářet a ovlivňovat širší politiky ECB.
Nastaly i slabší momenty. Napadá mě například brexit, který v souvislosti s prací v této oblasti vyvolal nejistotu, ale nakonec si díky dynamickému prostředí, motivovaným kolegům a přetrvávajícím perspektivám rozvoje vybavuji hlavně dosažené úspěchy.
Do paměti se mi vryl slavnostní ceremoniál u příležitosti slavnostního otevření ECB v červnu 1998. Pro tuto významnou akci jsem byl jedním z malého týmu organizátorů. V týmu panovalo nadšení a družná atmosféra. Odehrávalo se to v prostředí všech těch organizačních výzev, které s sebou nese vznik nové instituce, která se musela rychle postavit na nohy. Po několik let jsem pak pomáhal s pořádáním akcí pro veřejnost i pro zaměstnance v ECB s tím, jak se rozsah akcí dále rozšiřoval a vyvíjel.
Ale pojďme se posunout do současnosti: Nyní pracuji v odboru jazykových služeb poté, co jsem v roce 2016 využil příležitosti k interní mobilitě. Zabývám se úkoly, jako je rozpočet, zadávání zakázek a řízení poskytovatelů služeb, které souvisejí s překlady a editací, a zajišťuji odpovídající pokrytí ve všech 24 úředních jazycích Evropské unie. Tyto podpůrné funkce hrají zásadní úlohu v tom, že ECB pomáhají srozumitelně a efektivně komunikovat s odbornou i laickou veřejností. Stejně jako v celé ECB i zde stále uplatňujeme nejnovější technologie. Například společně se svými kolegy aplikuji techniky umělé inteligence, abych pomohl zvýšit účinnost našich procesů.
Díky tomuto dlouhodobému a vzrušujícímu nasazení jsem hrdý na to, že jsem se podílel na budování ECB jako instituce světové úrovně, která udržuje stabilní ceny a bezpečný finanční systém pro zhruba 350 milionů lidí v eurozóně. Jsem rovněž vděčný za to, že jsem po celou dobu své profesní dráhy v ECB mohl dosahovat profesního i osobního růstu.
O deset let později, kdy se ECB v důsledku finanční krize stala hostitelem nezávislé Evropské rady pro systémová rizika (ESRB), jsem měl možnost vyzkoušet něco nového. Na začátku roku 2010 jsem byl požádán, abych se ujal funkce projektového manažera pro vznik ESRB. O rok později jsem byl jmenován vedoucím sekretariátu ESRB. Od té doby si skutečně užívám každý den v práci, jejímž cílem je udržovat odolnost finančního sektoru v širokém institucionálním prostředí společně s centrálními bankami a orgány dohledu na evropské i vnitrostátní úrovni, jakož i výjimečnou skupinou kolegů z ECB a členských institucí ESRB.
Když jsem v roce 1995 nastoupila do Evropského měnového institutu, byla jsem jednou z první stovky kolegů, kteří byli pověřeni přípravnými pracemi na zavedení eura jako jednotné měny pro Evropu. V roce 1998 jsem se rychle naučila, jak ECB spolupracuje s národními centrálními bankami. S nadšením jsem pomáhala koordinovat celkové testování a zajistit, aby nově vytvořené systémy spolehlivě fungovaly, ať už se jednalo o provádění operací měnové politiky, platební styk, nebo shromažďování statistických údajů v celé Evropě.
V rámci cíle ECB podporovat vnitřní mobilitu jsem působila v šesti různých organizačních složkách (platby, IT, lidské zdroje, sekretariát, statistika a trhy). To mi umožnilo rozšířit si znalosti o základních aspektech centrálního bankovnictví a své dovednosti v oblasti řízení projektů, řízení lidských zdrojů a vedení. Motivovalo mě být vystavena rozmanitým perspektivám a myšlenkám a také jsem dokázala vybudovat dlouhodobé vazby a přátelství po celé Evropě.
Poslání ECB je pro mě inspirací a s hrdostí přispívám k úspěchu iniciativ v oblasti řízení změn ve prospěch Evropy. Jedním z takových příkladů je zavedení našeho systému pro správu dokumentů a záznamů, který má zásadní význam pro efektivní sdílení a distribuci informací mezi kolegy z národních centrálních bank a pro zabezpečení institucionální paměti ECB.
Nyní jsem velmi ráda, že odpovídám za odbor pro finanční operace. Líbí se mi být blízko trhům a využívat kombinace každodenních operací a zajímavých projektů, které zahrnují spolupráci s mnoha různými organizačními složkami ECB, centrálními bankami a externími partnery. Nedávno jsme pro Evropskou komisi zřídili služby fiskální a platební agentury.
Ve volném čase ráda čtu, vařím a chodím na výlety. Jsem aktivní členkou turistického klubu ECB, který je skvělou příležitostí setkat se s kolegy mimo práci a vyrazit do přírody v různých částech Evropy.