Το 2023 η ΕΚΤ πέτυχε ουσιαστική πρόοδο στην καταπολέμηση του πληθωρισμού στη ζώνη του ευρώ. Στην αρχή του έτους ο ρυθμός πληθωρισμού παρέμενε κοντά σε πρωτοφανή υψηλά επίπεδα. Οι αρνητικές επιδράσεις προηγούμενων διαταραχών στην προσφορά και τη ζήτηση, αν και εξασθενούσαν, εξακολουθούσαν να ωθούν ανοδικά τις τιμές. Δύο όμως σημαντικές εξελίξεις άνοιξαν τον δρόμο για την κατακόρυφη πτώση του πληθωρισμού στη διάρκεια του έτους.
Πρώτον, οι επιδράσεις των προηγούμενων διαταραχών άρχισαν να εξασθενούν. Οι τιμές της ενέργειας, οι οποίες είχαν αυξηθεί ραγδαία λόγω του αδικαιολόγητου πολέμου της Ρωσίας κατά της Ουκρανίας, μειώθηκαν σημαντικά και τα προβλήματα στις παγκόσμιες εφοδιαστικές αλυσίδες αμβλύνθηκαν περαιτέρω. Το ήμισυ της πτώσης του πληθωρισμού το 2023 προήλθε ειδικότερα από τη μείωση των τιμών της ενέργειας. Δεύτερον, η ΕΚΤ συνέχισε να αυστηροποιεί τη νομισματική πολιτική, γεγονός που συνέβαλε σε περαιτέρω αποκλιμάκωση του πληθωρισμού μέσω της αρνητικής επίδρασης στη ζήτηση. Συνολικά από τον Ιανουάριο έως τον Σεπτέμβριο αυξήσαμε τα επιτόκια κατά 200 μονάδες βάσης επιπλέον.
Οι αποφάσεις μας για τα επιτόκια συνέχισαν να λαμβάνονται με βάση τις εκάστοτε διαθέσιμες πληροφορίες (data dependent), εν όψει του εξαιρετικά αβέβαιου περιβάλλοντος. Με σκοπό να προσδιορίζουμε επακριβώς το μέγεθος της αναγκαίας αύξησης των επιτοκίων, καθιερώσαμε τρία κριτήρια: τις προοπτικές του πληθωρισμού, τη δυναμική του υποκείμενου πληθωρισμού και την ένταση της μετάδοσης της νομισματικής πολιτικής. Τον Σεπτέμβριο διαπιστώσαμε βελτίωση των προοπτικών του πληθωρισμού και δυναμική μετάδοση της νομισματικής πολιτικής. Ωστόσο, ο υποκείμενος πληθωρισμός παρέμενε αυξημένος και οι εγχώριες πιέσεις επί των τιμών ισχυρές.
Με βάση αυτά τα δεδομένα, κρίναμε ότι τα βασικά επιτόκια της ΕΚΤ έχουν φθάσει σε επίπεδα τα οποία, αν διατηρηθούν επί αρκετό χρονικό διάστημα, θα έχουν σημαντική συμβολή στην έγκαιρη επάνοδο του πληθωρισμού στον στόχο μας. Ταυτόχρονα, δεσμευθήκαμε να διατηρήσουμε τα επιτόκια σε αυτά τα επίπεδα για όσο διάστημα χρειαστεί, σύμφωνα πάντοτε με την αξιολόγηση των εκάστοτε διαθέσιμων πληροφοριών, με βάση τα ίδια κριτήρια, για τον καθορισμό της κατάλληλης έκτασης και διάρκειας της συσταλτικής μεταβολής της νομισματικής πολιτικής.
Συγχρόνως, συνεχίσαμε την ομαλοποίηση του ισολογισμού του Ευρωσυστήματος, προκειμένου να διασφαλίσουμε ότι παραμένει συμβατός με την όλη κατεύθυνση της πολιτικής μας. Ο ισολογισμός μειώθηκε κατά 1 τρισεκ. ευρώ και πλέον το 2023 και μεγάλο μέρος αυτής της μείωσης οφειλόταν στη λήξη ή την πρόωρη αποπληρωμή στοχευμένων πράξεων πιο μακροπρόθεσμης αναχρηματοδότησης. Επίσης, στη διάρκεια του έτους ολοκληρώσαμε τις επανεπενδύσεις του προγράμματος αγοράς στοιχείων ενεργητικού (asset purchase programme – APP) και τον Δεκέμβριο ανακοινώσαμε τη σταδιακή μείωση και τελική παύση των επανεπενδύσεων του έκτακτου προγράμματος αγοράς στοιχείων ενεργητικού λόγω πανδημίας (PEPP).
Παράλληλα με την ουσιαστική πρόοδο στην καταπολέμηση του πληθωρισμού, προχωρήσαμε και τις εργασίες μας, για την ενσωμάτωση των κλιματικών κινδύνων στις δραστηριότητές μας. Τον Μάρτιο προχωρήσαμε στην πρώτη δημοσιοποίηση χρηματοοικονομικών στοιχείων σχετικά με το κλίμα για το χαρτοφυλάκιο ομολόγων του επιχειρηματικού τομέα που διακρατεί το Ευρωσύστημα. Η ένταση άνθρακα των επανεπενδύσεων αυτού του χαρτοφυλακίου είχε μειωθεί κατά τα 2/3 περίπου κατά το δωδεκάμηνο από τον Οκτώβριο του 2022 που αρχίσαμε να στρέφουμε τις αγορές μας προς εκδότες με καλύτερες κλιματικές επιδόσεις.
Το 2023 υπήρξε σημαντική πρόοδος και σε έναν άλλον τομέα ζωτικής σημασίας για το έργο μας: τις πληρωμές. Τον Μάρτιο θέσαμε σε λειτουργία το Τ2, το νέο σύστημα πληρωμών χονδρικής. Το Τ2 συμβάλλει στην εναρμόνιση και την αποδοτικότητα των ευρωπαϊκών χρηματοπιστωτικών αγορών, εισάγοντας ένα νέο σύστημα διακανονισμού σε συνεχή χρόνο, σε αντικατάσταση του συστήματος TARGET2 που ήταν σε λειτουργία από το 2007, και βελτιστοποιώντας τη διαχείριση ρευστότητας σε χρήμα κεντρικής τράπεζας.
Ξεκινήσαμε επίσης τη φάση προετοιμασίας του έργου για τη δημιουργία ψηφιακού ευρώ. Η φάση αυτή άρχισε τον Νοέμβριο, αφού ολοκληρώθηκε η εποικοδομητική διετής φάση διερεύνησης, και θα αποτελέσει τη βάση για τη δυνητική έκδοση ψηφιακού ευρώ. Το ψηφιακό ευρώ θα συμπληρώνει τα μετρητά, δεν θα τα αντικαταστήσει. Τα μετρητά παραμένουν το μέσο πληρωμής που χρησιμοποιούν συχνότερα οι πολίτες της ζώνης του ευρώ και η μεγάλη πλειοψηφία των πολιτών θεωρεί σημαντικό να έχει τη δυνατότητα πληρωμής με μετρητά.
Αυτός είναι εν μέρει ο λόγος για τον οποίο η ΕΚΤ ετοιμάζει μια νέα σειρά τραπεζογραμματίων ευρώ – το πιο χειροπιαστό και ορατό σύμβολο της ευρωπαϊκής ενότητας. Το Διοικητικό Συμβούλιο επέλεξε δύο υποψήφια θέματα για τη νέα σειρά (“Ευρωπαϊκός πολιτισμός” και “Ποταμοί και πτηνά”), με βάση τα αποτελέσματα δύο ερευνών γνώμης του κοινού που πραγματοποιήθηκαν το καλοκαίρι του 2023. Την προσεχή περίοδο, οι Ευρωπαίοι πολίτες θα έχουν την ευκαιρία να εκφράσουν τις προτιμήσεις τους από έναν κατάλογο υποψήφιων σχεδίων, ενώ η ΕΚΤ αναμένεται να αποφασίσει για τα τελικά σχέδια το 2026.
Σε μια χρονιά που σηματοδότησε την 25η επέτειο από την ίδρυση της ΕΚΤ, υποδεχθήκαμε την Κροατία στη ζώνη του ευρώ. Με την υιοθέτηση του ευρώ από την Κροατία τον Ιανουάριο ο αριθμός των χωρών της ζώνης του ευρώ αυξήθηκε σε 20 – σχεδόν ο διπλάσιος από ό,τι κατά το ξεκίνημα του ενιαίου νομίσματος. Η διεύρυνση της ζώνης του ευρώ αντανακλά το γεγονός ότι η νομισματική μας ένωση παραμένει ελκυστική σε έναν ολοένα πιο απρόβλεπτο κόσμο. Το 2023 η στήριξη των πολιτών προς το ευρώ παρέμεινε κοντά σε πρωτοφανή υψηλά επίπεδα.
Όλα αυτά δεν θα μπορούσαν να γίνουν χωρίς την εργατικότητα του προσωπικού της ΕΚΤ και την αφοσίωσή του στην αποστολή μας: τη διατήρηση της σταθερότητας των τιμών προς όφελος των πολιτών της ευρωζώνης. Είναι τιμή μου να διοικώ αυτό το θεσμικό όργανο και το προσωπικό του.
Το ποσοστό ανεργίας στη ζώνη του ευρώ ήταν κατά μέσο όρο 6,5% το 2023, υποχωρώντας από 6,6% τον Ιανουάριο σε 6,5% τον Μάρτιο και παρέμεινε ουσιαστικά αμετάβλητο τους υπόλοιπους μήνες του έτους.
Ο γενικός πληθωρισμός στη ζώνη του ευρώ ήταν 2,9% τον Δεκέμβριο του 2023, μειωμένος από 9,2% τον Δεκέμβριο του 2022. Η μείωση αφορούσε ένα ολοένα ευρύτερο φάσμα συνιστωσών του.
Η ΕΚΤ αύξησε περαιτέρω τα βασικά της επιτόκια κατά 200 μονάδες βάσης στη διάρκεια του 2023, διαμορφώνοντας το επιτόκιο της διευκόλυνσης αποδοχής καταθέσεων σε 4%. Η αυστηροποίηση της νομισματικής πολιτικής μεταδόθηκε δυναμικά στην οικονομία.
Ο δείκτης CET1 των τραπεζών της ζώνης του ευρώ διαμορφώθηκε σε 15,6% το γ΄ τρίμηνο, κοντά στο μέγιστο που έχει καταγραφεί από την έναρξη της ευρωπαϊκής τραπεζικής εποπτείας, και αντανακλούσε την υψηλότερη κερδοφορία και τη μείωση των ανοιγμάτων που ενέχουν υψηλότερο κίνδυνο (de-risking) στα χαρτοφυλάκια των τραπεζών.
Το 60% των πολιτών της ζώνης του ευρώ θεωρεί σημαντικό να έχει τη δυνατότητα πληρωμής με μετρητά. Ταυτόχρονα, λίγο περισσότεροι από τους μισούς καταναλωτές της ζώνης του ευρώ προτιμούν να πληρώνουν με κάρτα ή με άλλες ηλεκτρονικές μεθόδους πληρωμής.
Η ΕΚΤ δημοσίευσε τρία νέα σύνολα στατιστικών δεικτών για τη βιώσιμη χρηματοδότηση, τις εκπομπές άνθρακα και τους φυσικούς κινδύνους ως μέρος του ευρύτερου σχεδίου δράσης της για το κλίμα.
Το 2023 η ΕΚΤ γιόρτασε την 25η της επέτειο με το μήνυμα “Η αξία της ενότητας”. Με την ευκαιρία αυτή τόνισε την επιτυχία του ενιαίου νομίσματος και τα οφέλη του για τους Ευρωπαίους πολίτες.
Η ένταση άνθρακα των επανεπενδύσεων είχε μειωθεί κατά 65% και πλέον ένα έτος μετά την έναρξη των επανεπενδύσεων σε τίτλους εκδοτών με καλύτερες κλιματικές επιδόσεις τον Οκτώβριο του 2022.
1 Ο πληθωρισμός μειώνεται έντονα καθώς η αυστηροποίηση της νομισματικής πολιτικής της ΕΚΤ συνεχίζει να μεταδίδεται δυναμικά
Το 2023 η παγκόσμια οικονομία κατέγραψε καλύτερες επιδόσεις από ό,τι αναμενόταν αρχικά, εξακολουθώντας να μεγεθύνεται με συγκρατημένο ρυθμό. Κινητήρια δύναμη της μεγέθυνσης ήταν κυρίως η οικονομική ανάπτυξη των αναδυόμενων οικονομιών και των ΗΠΑ, ενώ οι περισσότερες από τις υπόλοιπες προηγμένες οικονομίες δέχθηκαν ισχυρότερο πλήγμα από τις δυσμενείς συνθήκες χρηματοδότησης και τη σημαντική γεωπολιτική αβεβαιότητα. Ο παγκόσμιος πληθωρισμός υποχώρησε αισθητά, καθώς μειώθηκαν οι διεθνείς τιμές των ενεργειακών εμπορευμάτων, ενώ οι υποκείμενες πιέσεις επί των τιμών παρέμειναν υψηλές. Το ευρώ ενισχύθηκε σε όρους ονομαστικής σταθμισμένης συναλλαγματικής ισοτιμίας και έναντι του δολαρίου ΗΠΑ.
1.1 Η παγκόσμια οικονομική δραστηριότητα αυξήθηκε με συγκρατημένο ρυθμό και ο γενικός πληθωρισμός υποχώρησε
Η παγκόσμια οικονομική ανάπτυξη ήταν συγκρατημένη υπό συνθήκες αυστηροποίησης της νομισματικής πολιτικής και υψηλής αβεβαιότητας
Πηγές: ΕΚΤ, υπολογισμοί των εμπειρογνωμόνων της ΕΚΤ και Μακροοικονομικές προβολές εμπειρογνωμόνων της ΕΚΤ, Μάρτιος 2024.Σημειώσεις: Στο “παγκόσμιο ΑΕΠ” δεν περιλαμβάνεται η ζώνη του ευρώ. Ο προ της πανδημίας μέσος όρος αφορά την περίοδο 2012-2019. Οι τιμές για το 2023 είναι εκτιμήσεις με βάση τα διαθέσιμα δεδομένα και τις μακροοικονομικές προβολές των εμπειρογνωμόνων της ΕΚΤ του Μαρτίου 2024.
Η δυναμική του παγκόσμιου εμπορίου επιβραδύνθηκε καθώς τα καταναλωτικά πρότυπα ομαλοποιήθηκαν μετά την πανδημία
Το παγκόσμιο εμπόριο επιβραδύνθηκε το 2023, καθώς ο ρυθμός αύξησης των εισαγωγών υποχώρησε σε 1,2%, επίπεδο πολύ χαμηλότερο από τον ετήσιο ρυθμό του προηγούμενου έτους (5,5%) και από τον προ της πανδημίας μέσο όρο (3,1%).[3] Η επιβράδυνση αντανακλούσε τρεις σημαντικές τάσεις. Πρώτον, η παγκόσμια ζήτηση στράφηκε και πάλι από τα αγαθά στις υπηρεσίες, καθώς καταργήθηκαν πλήρως οι περιορισμοί που είχαν επιβληθεί λόγω της πανδημίας. Δεύτερον, η κατανάλωση, που γενικώς χαρακτηρίζεται από χαμηλότερη ένταση εμπορίου σε σχέση με τις επενδύσεις, είχε αυξημένο μερίδιο στην εγχώρια ζήτηση. Τέλος, οι αναδυόμενες οικονομίες, των οποίων το εμπόριο αντιδρά λιγότερο στις μεταβολές της οικονομικής δραστηριότητας, είχαν μεγαλύτερη συμβολή στην παγκόσμια οικονομική δραστηριότητα το 2023. Παρά τους αυξανόμενους εμπορικούς φραγμούς και τις ενδείξεις από έρευνες μεταξύ επιχειρήσεων για πιθανή μετεγκατάσταση των αλυσίδων αξίας, μέχρι στιγμής ο κατακερματισμός των συνολικών εμπορικών ροών παραμένει περιορισμένος.
Ο ετήσιος γενικός πληθωρισμός βάσει του δείκτη τιμών καταναλωτή (ΔΤΚ) στις χώρες του ΟΟΣΑ εκτός της Τουρκίας υποχώρησε στη διάρκεια του 2023 από τα προηγούμενα υψηλά επίπεδα, υπό την επίδραση της αποκλιμάκωσης των τιμών της ενέργειας. Μειώθηκε σε 3,9% τον Δεκέμβριο και για το 2023 ως σύνολο διαμορφώθηκε σε 5,3%, έναντι 7,3% το 2022 (Διάγραμμα 1.2, γράφημα α). Ο πληθωρισμός χωρίς τις τιμές της ενέργειας και των ειδών διατροφής μειώθηκε επίσης, αλλά σε πολύ μικρότερο βαθμό, υποδηλώνοντας ότι οι υποκείμενες πιέσεις στις τιμές εξακολουθούσαν να είναι ισχυρές και γενικευμένες. Το γεγονός αυτό ήταν ιδιαίτερα εμφανές στις προηγμένες οικονομίες, όπου η στενότητα στις αγορές εργασίας συνέβαλε σε υψηλούς ρυθμούς ανόδου των μισθών, με αποτέλεσμα πιο επίμονο πληθωρισμό των τιμών των υπηρεσιών (Διάγραμμα 1.2, γράφημα β).
Πηγές: Εθνικές πηγές μέσω της Haver Analytics, ΟΟΣΑ και υπολογισμοί των εμπειρογνωμόνων της ΕΚΤ.Σημειώσεις: EA: ζώνη του ευρώ. Ο πληθωρισμός στον ΟΟΣΑ περιλαμβάνει όλες τις χώρες-μέλη του οργανισμού πλην της Τουρκίας και υπολογίζεται με βάση τους εθνικούς ΔΤΚ και τους ετήσιους συντελεστές στάθμισης της τελικής ιδιωτικής καταναλωτικής δαπάνης σε όρους ισοτιμίας αγοραστικών δυνάμεων. Ο πυρήνας του πληθωρισμού δεν περιλαμβάνει τις τιμές της ενέργειας και των ειδών διατροφής. Πιο πρόσφατες παρατηρήσεις: Δεκέμβριος 2023.
Οι διεθνείς τιμές των ενεργειακών εμπορευμάτων μειώθηκαν, καθώς η χαμηλή ζήτηση υπεραντιστάθμισε τους περιορισμούς της προσφοράς
Το ευρώ ενισχύθηκε σε όρους ονομαστικής σταθμισμένης συναλλαγματικής ισοτιμίας και έναντι του δολαρίου ΗΠΑ
Οι σημαντικότεροι κίνδυνοι για τις προοπτικές της παγκόσμιας οικονομικής ανάπτυξης στο τέλος του 2023 συνδέονταν με το ενδεχόμενο περαιτέρω κλιμάκωσης των γεωπολιτικών εντάσεων, εντονότερης επιβράδυνσης της κινεζικής οικονομίας και πιο επίμονων πληθωριστικών πιέσεων, οι οποίες θα καθιστούσαν αναγκαία αυστηρότερη από ό,τι αναμενόταν νομισματική πολιτική. Η επέλευση των εν λόγω κινδύνων θα περιόριζε την παγκόσμια οικονομική δραστηριότητα. Επιπλέον, οι παγκόσμιες αγορές βασικών εμπορευμάτων παρέμειναν πολύ ευαίσθητες στους κινδύνους εφοδιασμού, με δυνητικές αυξητικές επιδράσεις στον πληθωρισμό και μειωτικές στην παγκόσμια ανάπτυξη το 2024.
Η οικονομική ανάπτυξη στη ζώνη του ευρώ επιβραδύνθηκε καθώς οι επιπτώσεις των υψηλότερων επιτοκίων έγιναν αισθητές ευρύτερα
Πηγές: Εurostat και υπολογισμοί της ΕΚΤ.Σημειώσεις: Το λιανικό εμπόριο παρουσιάζεται σε πραγματικούς όρους. Πιο πρόσφατες παρατηρήσεις: Δεκέμβριος 2023 για την παραγωγή στον τομέα των υπηρεσιών και Ιανουάριος 2024 για τους υπόλοιπους τομείς.
Οι επενδύσεις σε κατασκευές συνέχισαν σε γενικές γραμμές να επιβραδύνονται στη διάρκεια του 2023. Οι κύριοι λόγοι ήταν η μείωση των επενδύσεων σε κατασκευές κατοικιών λόγω του υψηλού κατασκευαστικού κόστους, η συνεχιζόμενη άνοδος των επιτοκίων των στεγαστικών δανείων και η αυστηροποίηση των πιστοδοτικών κριτηρίων των τραπεζών, παράγοντες που δυσχέραναν την πρόσβαση των νοικοκυριών σε χρηματοδότηση και επηρέασαν αρνητικά τη ζήτηση κατοικιών. Άλλοι κλάδοι των κατασκευών, όπως οι δραστηριότητες πολιτικού μηχανικού, παρέμειναν πιο ανθεκτικοί, υποστηριζόμενοι από δημόσιες επενδύσεις σε υποδομές. Στο τέλος του 2023 οι επενδύσεις σε κατασκευές ήταν 2,1% υψηλότερες από το προπανδημικό επίπεδό τους, έχοντας σημειώσει πτώση κατά 0,6% στο σύνολο του έτους.
Πηγές: Εurostat και υπολογισμοί της ΕΚΤ.Σημείωση: Πιο πρόσφατες παρατηρήσεις: Ιανουάριος 2024 για το ποσοστό ανεργίας και δ΄ τρίμηνο του 2023 για την απασχόληση και τις πραγματικές ώρες εργασίας.
Ο λόγος του δημοσιονομικού ελλείμματος στη ζώνη του ευρώ μειώθηκε καθώς οι κυβερνήσεις άρχισαν σταδιακά να αποσύρουν τα έκτακτα μέτρα στήριξης
Ο λόγος του ελλείμματος της γενικής κυβέρνησης στη ζώνη του ευρώ συνέχισε να μειώνεται το 2023, ακολουθώντας μια πορεία που ξεκίνησε στο αποκορύφωμα της πανδημίας (Διάγραμμα 1.6).[5] Η σταδιακή αυστηροποίηση της δημοσιονομικής πολιτικής αντικατοπτρίζεται επίσης στην κατεύθυνσή της, η οποία έγινε ελαφρώς πιο συσταλτική το 2023 για τρίτο συνεχές έτος.[6] Ωστόσο, από τη δημοσιονομική επέκταση του 2020 έχει αντιστραφεί μέχρι στιγμής μόνο ελαφρώς περισσότερο του 1/3 (Διάγραμμα 1.6). Αυτό σημαίνει ότι το κυκλικά διορθωμένο δημοσιονομικό αποτέλεσμα παραμένει πολύ κάτω από το προ της πανδημίας επίπεδό του, λόγω μέτρων μονιμότερου χαρακτήρα που υιοθετήθηκαν στο πλαίσιο της στήριξης έναντι της πανδημίας το 2020 και της ενεργειακής κρίσης από το 2022 και εξής.
Πηγές: Μακροοικονομικές προβολές εμπειρογνωμόνων του Eυρωσυστήματος για τη ζώνη του ευρώ, Δεκέμβριος 2023, και υπολογισμοί της ΕΚΤ.Σημείωση: Ο δείκτης της κατεύθυνσης της δημοσιονομικής πολιτικής διορθώνεται στην πλευρά των εσόδων από το 2021 και εξής, έτσι ώστε να εξαιρούνται οι επιχορηγήσεις του Μηχανισμού Ανάκαμψης και Ανθεκτικότητας (RRF) στο πλαίσιο του προγράμματος NGEU, οι οποίες δεν έχουν συσταλτικές μακροοικονομικές επιδράσεις.
Περαιτέρω συσταλτική κατεύθυνση της δημοσιονομικής πολιτικής θα ήταν ενδεδειγμένη
Ανάλυση της κατεύθυνσης της δημοσιονομικής πολιτικής και των μέτρων διακριτικής ευχέρειας στη ζώνη του ευρώ
Πηγές: Μακροοικονομικές προβολές εμπειρογνωμόνων του Eυρωσυστήματος για τη ζώνη του ευρώ, Δεκέμβριος 2023, και υπολογισμοί της ΕΚΤ.Σημειώσεις: Ο δείκτης της κατεύθυνσης της δημοσιονομικής πολιτικής διορθώνεται στην πλευρά των εσόδων από το 2021 και εξής, έτσι ώστε να εξαιρούνται οι επιχορηγήσεις του Μηχανισμού Ανάκαμψης και Ανθεκτικότητας (RRF) στο πλαίσιο του προγράμματος NGEU, οι οποίες δεν έχουν συσταλτικές μακροοικονομικές επιδράσεις. Τα “Άλλα μέτρα” αφορούν κυρίως τα μέτρα που θεσπίστηκαν κατά τη διάρκεια της πανδημίας και τη μετέπειτα σταδιακή άρση τους.
Περαιτέρω συσταλτική κατεύθυνση της δημοσιονομικής πολιτικής κρίνεται ενδεδειγμένη και από τη σκοπιά της νομισματικής πολιτικής. Καθώς η ενεργειακή κρίση έχει πλέον εν πολλοίς υποχωρήσει, οι κυβερνήσεις θα πρέπει να συνεχίσουν να αποσύρουν τα συναφή μέτρα στήριξης. Αυτό είναι απαραίτητο προκειμένου να αποφευχθεί η ενίσχυση των μεσοπρόθεσμων πληθωριστικών πιέσεων, διαφορετικά θα απαιτηθεί πιο περιοριστική νομισματική πολιτική. Εκτός από την άρση των μέτρων στήριξης έναντι της πανδημίας και της ενεργειακής κρίσης, οι κυβερνήσεις θα πρέπει γενικότερα να σημειώσουν πρόοδο προς την επίτευξη υγιούς δημοσιονομικής θέσης προκειμένου να εξασφαλίσουν ότι τα δημόσια οικονομικά ακολουθούν βιώσιμη πορεία.
Η ΕΕ χρειάζεται ένα ισχυρό και αξιόπιστο πλαίσιο για τον συντονισμό της οικονομικής και της δημοσιονομικής πολιτικής
Ένα ισχυρό ενωσιακό πλαίσιο για τον συντονισμό και την εποπτεία των οικονομικών και δημοσιονομικών πολιτικών παραμένει ζωτικής σημασίας. Μετά από εκτενείς συζητήσεις, το Συμβούλιο της Ευρωπαϊκής Ένωσης συμφώνησε το 2023 σχετικά με τη μεταρρύθμιση του πλαισίου οικονομικής διακυβέρνησης της ΕΕ, γεγονός που άνοιξε τον δρόμο για τριμερή διάλογο μεταξύ της Ευρωπαϊκής Επιτροπής, του Συμβουλίου της ΕΕ και του Ευρωπαϊκού Κοινοβουλίου. Το 2024 θα είναι ένα σημαντικό έτος μετάβασης προς την εφαρμογή του εν λόγω πλαισίου.[7]
Το κόστος εργασίας αναδείχθηκε σε κυρίαρχο παράγοντα διαμόρφωσης του εγχώριου πληθωρισμού τους επόμενους μήνες
1.5 Οι πιστωτικές και χρηματοδοτικές συνθήκες έγιναν πολύ δυσμενέστερες με την αύξηση των επιτοκίων πολιτικής
Παρά την αυστηροποίηση της νομισματικής πολιτικής, οι αποδόσεις των ομολόγων μειώθηκαν, αντανακλώντας τη μεταβολή των προσδοκιών προς το τέλος του έτους
Μακροπρόθεσμα επιτόκια και κόστος δανεισμού των επιχειρήσεων και των νοικοκυριών για αγορά κατοικίας
Πηγές: Bloomberg, LSEG και υπολογισμοί της ΕΚΤ.Σημειώσεις: Μηνιαίες παρατηρήσεις. Η απόδοση του δεκαετούς κρατικού ομολόγου είναι ο σταθμισμένος ως προς το ΑΕΠ μέσος όρος. Οι δείκτες του κόστους δανεισμού υπολογίζονται με άθροιση των βραχυπρόθεσμων και μακροπρόθεσμων τραπεζικών επιτοκίων χορηγήσεων και με στάθμιση ως προς τον μέσο όρο του όγκου των νέων δανείων για ένα κυλιόμενο 24μηνο. Πιο πρόσφατες παρατηρήσεις: Δεκέμβριος 2023.
Η ποσότητα χρήματος με την ευρεία έννοια και η τραπεζική διαμεσολάβηση αντανακλούσαν την αυστηροποίηση της νομισματικής πολιτικής
Τα τραπεζικά επιτόκια χορηγήσεων αυξήθηκαν κατακόρυφα για τις επιχειρήσεις και τα νοικοκυριά, καθώς η νομισματική πολιτική έγινε πιο περιοριστική
Ο τραπεζικός δανεισμός προς τα νοικοκυριά και τις επιχειρήσεις υποχώρησε σημαντικά το 2023, λόγω των δυσμενέστερων πιστωτικών συνθηκών (Διάγραμμα 1.11). Οι καθαρές μηνιαίες ροές δανείων ήταν σχεδόν μηδενικές τα τρία τελευταία τρίμηνα του έτους. Ο ετήσιος ρυθμός μεταβολής των τραπεζικών δανείων προς τα νοικοκυριά υποχώρησε και διαμορφώθηκε σε 0,3% τον Δεκέμβριο, αντανακλώντας κυρίως την επιβράδυνση των στεγαστικών δανείων εν μέσω μείωσης των τιμών των κατοικιών για πρώτη φορά από το 2014. Ο ετήσιος ρυθμός μεταβολής των τραπεζικών δανείων προς τις επιχειρήσεις επίσης υποχώρησε και διαμορφώθηκε σε 0,4% τον Δεκέμβριο, ενώ οι καθαρές ροές συνολικής εξωτερικής χρηματοδότησης προς τις επιχειρήσεις διαμορφώθηκαν σε ιστορικώς χαμηλά επίπεδα (Διάγραμμα 1.12).
Ρυθμός μεταβολής του M3 και της χρηματοδότησης προς τις επιχειρήσεις και τα νοικοκυριά
Πηγές: ΕΚΤ και Eurostat.Σημειώσεις: Με τον όρο “επιχειρήσεις” νοούνται οι μη χρηματοπιστωτικές επιχειρήσεις. ΝΧΙ: νομισματικό χρηματοπιστωτικό ίδρυμα. Στα “δάνεια από μη ΝΧΙ και από τον υπόλοιπο κόσμο”, τα μη νομισματικά χρηματοπιστωτικά ιδρύματα αποτελούνται από τους λοιπούς φορείς χρηματοπιστωτικής διαμεσολάβησης, τα ταμεία συντάξεων και τις ασφαλιστικές επιχειρήσεις. Τα “δάνεια από ΝΧΙ” και τα “δάνεια από μη ΝΧΙ και από τον υπόλοιπο κόσμο” είναι διορθωμένα ως προς τις πωλήσεις και τιτλοποιήσεις δανείων. “Άλλες πηγές” είναι η διαφορά μεταξύ του συνόλου και του αθροίσματος των χρηματοδοτικών μέσων που απεικονίζονται στο διάγραμμα και συνίσταται κυρίως σε ενδοομιλικά δάνεια και εμπορικές πιστώσεις. Πιο πρόσφατες παρατηρήσεις: γ΄ τρίμηνο 2023. Η ετήσια ροή για το 2023 υπολογίζεται ως το άθροισμα των ροών τεσσάρων τριμήνων από το δ΄ τρίμηνο του 2022 έως το γ΄ τρίμηνο του 2023.
Η ΕΚΤ καταβάλλει προσπάθειες με στόχο να κατανοήσει καλύτερα τις μακροοικονομικές συνέπειες της κλιματικής αλλαγής και των πολιτικών μετριασμού, σύμφωνα με τις δεσμεύσεις που ανέλαβε μετά την επανεξέταση της στρατηγικής νομισματικής πολιτικής της το 2020-2021.[11] Οι προσπάθειες αυτές είναι ιδιαίτερα σημαντικές για την πρωταρχική αποστολή της να διατηρεί τη σταθερότητα των τιμών. Επειδή η κλιματική αλλαγή είναι σύνθετο φαινόμενο και οι επιπτώσεις της είναι μη γραμμικές και εξαιρετικά αβέβαιες, απαιτείται επαυξημένη μακροοικονομική ανάλυση προκειμένου να περιοριστούν τα προβλεπτικά σφάλματα και να κατανοηθούν οι διαρθρωτικές αλλαγές που η κλιματική αλλαγή επιφέρει στην οικονομία.
Αυξανόμενη επίδραση των κυμάτων καύσωνα στον πληθωρισμό των ειδών διατροφής στην Ευρώπη
Τα ακραία καιρικά φαινόμενα συνήθως επιφέρουν μείωση του ΑΕΠ βραχυπρόθεσμα, αλλά ο συνολικός οικονομικός τους αντίκτυπος εκτείνεται πέρα από τις άμεσες επιπτώσεις που προκαλούνται λ.χ. με την καταστροφή κατοικιών, εργοστασίων και μηχανολογικού εξοπλισμού. Για παράδειγμα, μπορεί να προκληθούν διαταράξεις και σε άλλες γεωγραφικές περιοχές ή τομείς της οικονομίας μέσω των αλυσίδων προσφοράς ή ζημιών σε υποδομές. Η απώλεια εσόδων στους πληττόμενους τομείς και η μείωση της παραγωγής συνήθως περιορίζουν τη ζήτηση προϊόντων και υπηρεσιών και σε άλλους τομείς. Μια άλλη συνέπεια είναι η αυξημένη αβεβαιότητα, η οποία πιθανώς θα οδηγούσε τα νοικοκυριά και τις επιχειρήσεις να επαναξιολογήσουν τον κίνδυνο φυσικών καταστροφών και θα προκαλούσε έτσι μείωση των δαπανών.
Σε μακρότερους χρονικούς ορίζοντες, η κλιματική αλλαγή μπορεί επίσης να προκαλέσει διαρκέστερη επιβράδυνση της ανάπτυξης.[14] Για παράδειγμα, η μειωμένη χιονόπτωση θα απειλήσει τη βιωσιμότητα πολλών χιονοδρομικών προορισμών στην Ευρώπη, ενώ ορισμένες περιοχές της Μεσογείου μπορεί να γίνουν υπερβολικά ζεστές για θερινό τουρισμό, αν και κάποιες βόρειες περιοχές μπορεί να ωφεληθούν. Οι αποδόσεις των αγροτικών και δασικών καλλιεργειών πιθανότατα θα επηρεαστούν αρνητικά από τις υψηλότερες μέσες θερμοκρασίες. Ενώ η αλλαγή καλλιέργειας μπορεί να αμβλύνει εν μέρει τις επιπτώσεις, τα πιο απρόβλεπτα μοτίβα θερμοκρασίας και βροχοπτώσεων πιθανότατα θα πλήξουν τη γεωργική παραγωγή. Υψηλότερες θερμοκρασίες πάνω από το όριο θερμικής άνεσης που είναι περίπου 19-22°C – και οι οποίες είναι πιθανό να εμφανίζονται πιο συχνά σε συνθήκες θερμότερου κλίματος – μειώνουν την παραγωγικότητα των εργαζομένων.
Η λήψη μέτρων προσαρμογής στην κλιματική αλλαγή θα μπορούσε να συμβάλει στον περιορισμό των μακροοικονομικών επιπτώσεων. Μεταξύ των μέτρων αυτών περιλαμβάνονται λ.χ. η εγκατάσταση κλιματισμού για τη μείωση των συνεπειών της θερμικής καταπόνησης στην παραγωγικότητα της εργασίας ή η αλλαγή καλλιέργειας ώστε να περιοριστούν οι απώλειες παραγωγικότητας στη γεωργική δραστηριότητα. Ωστόσο, τέτοιου είδους μέτρα πιθανότατα θα έχουν επίπτωση στους κρατικούς προϋπολογισμούς και στον διαθέσιμο δημοσιονομικό χώρο.[15] Η ασφάλιση είναι ένα ακόμη εργαλείο προσαρμογής, αλλά η Ευρώπη εμφανίζει ήδη σημαντικό κενό ασφαλιστικής προστασίας απέναντι στους κινδύνους της κλιματικής αλλαγής.[16]
Προκειμένου να μειωθούν οι εκπομπές ώστε να επιτευχθούν οι στόχοι της Συμφωνίας των Παρισίων και να αποτραπεί περαιτέρω καταστροφική υπερθέρμανση του πλανήτη, απαιτείται εκτεταμένος διαρθρωτικός μετασχηματισμός της οικονομίας. Το κεφάλαιο και η εργασία πρέπει να ανακατανεμηθούν μεταξύ και εντός των τομέων, ακόμη και εντός των επιμέρους επιχειρήσεων (λ.χ. η αυτοκινητοβιομηχανία θα πρέπει να στραφεί από τα οχήματα με κινητήρα εσωτερικής καύσης σε ηλεκτρικά που τροφοδοτούνται με μπαταρία). Η επιτυχία αυτής της ανακατανομής θα εξαρτηθεί από την εφαρμογή αποτελεσματικών πολιτικών μετάβασης, από την ευελιξία των αγορών ‒ και ιδίως την ικανότητα της οικονομίας να χρηματοδοτήσει και να απορροφήσει τις σημαντικές κεφαλαιακές επενδύσεις που απαιτούνται ‒ και από την ανάπτυξη τεχνολογιών απεξαρτημένων από τον άνθρακα και την εξεύρεση εξειδικευμένου προσωπικού για την εφαρμογή τους.
Σχετική ανάλυση η οποία εκτιμά ήπιο αντίκτυπο στην οικονομία από τα μέτρα πολιτικής για την κλιματική αλλαγή που έχουν τεθεί σε εφαρμογή μέχρι σήμερα πιθανότατα δεν αποτυπώνει την πλήρη εικόνα.[17] Σύμφωνα με διαθέσιμες οικονομετρικές εκτιμήσεις για την εξέλιξη των τιμών των εκπομπών άνθρακα, η επίδραση στο ΑΕΠ και στον πληθωρισμό είναι περιορισμένη.[18] Ωστόσο, τα μέτρα που έχουν περιληφθεί υπολείπονται ακόμη σημαντικά του στόχου μείωσης των εκπομπών που έχει θέσει η ΕΕ, ενώ οι ευρύτερες επιδράσεις από την ίδια τη διαδικασία μετάβασης ‒ μεταξύ άλλων λόγω των ενισχυμένων κανόνων και στόχων – μπορεί να μην είναι τόσο εύκολο να ποσοτικοποιηθούν.
Η ταχύτητα της μετάβασης θα επηρεάσει αποφασιστικά τον τελικό οικονομικό αντίκτυπο: αν η μετάβαση καθυστερήσει, θα απαιτηθούν σε μεταγενέστερο χρόνο ταχύτερες και ριζικότερες αλλαγές πολιτικής, αυξάνοντας την πιθανότητα απαξιωμένων επενδύσεων και υποδομών (stranded assets) και υψηλότερης διαρθρωτικής ανεργίας.[19] Επιπλέον, η επίδραση στην παραγωγικότητα θα ποικίλλει ανάλογα με την πολιτική μετάβασης.[20] Πολιτικές που βασίζονται στις αγορές – όπως η επιβολή φόρων άνθρακα – έχουν μικρότερη επίδραση στην παραγωγικότητα των πιο ρυπογόνων επιχειρήσεων από ό,τι άλλου είδους πολιτικές (π.χ. απαγόρευση ορισμένων προϊόντων ή διαδικασιών).
Η ανταγωνιστικότητα της οικονομίας της ζώνης του ευρώ θα επηρεαστεί επίσης από τις επιλογές όσον αφορά τις πολιτικές μετάβασης παγκοσμίως. Σ’ αυτές περιλαμβάνονται υψηλότερες τιμές άνθρακα, καθώς και πολιτικές για τον βιομηχανικό τομέα, όπως ο πρόσφατος νόμος για τη μείωση του πληθωρισμού στις ΗΠΑ (Inflation Reduction Act). Το σύστημα εμπορίας δικαιωμάτων εκπομπών της ΕΕ (ΣΕΔΕ) μπορεί να προκαλέσει “διαρροή άνθρακα”, δηλ. τη μετεγκατάσταση οικονομικών δραστηριοτήτων και εκπομπών σε περιοχές με λιγότερο αυστηρά περιβαλλοντικά πρότυπα. Τέτοιου είδους φαινόμενα μπορούν να περιοριστούν με τoν προσεκτικό σχεδιασμό του μηχανισμού συνοριακής προσαρμογής άνθρακα (Carbon Border Adjustment Mechanism), σε συνδυασμό με τους υπάρχοντες μηχανισμούς πρόληψης της διαρροής άνθρακα (carbon leakage).[21]
Συνολικά, η κλιματική αλλαγή και οι πολιτικές μετριασμού υπεισέρχονται σχεδόν σε όλες τις πτυχές της μακροοικονομικής ανάλυσης των κεντρικών τραπεζών. Ανοικτά παραμένουν βασικά ζητήματα, όπως ο τρόπος με τον οποίο θα πρέπει να υλοποιηθεί η μετάβαση και οι συνακόλουθες διαρθρωτικές αλλαγές στην οικονομία, οι μακροοικονομικές συνέπειες των ακραίων καιρικών φαινομένων και οι κίνδυνοι από την επιτάχυνση της κλιματικής αλλαγής, αλλά και ο ρόλος του φυσικού κεφαλαίου (nature capital) και των οικοσυστημικών υπηρεσιών.
Πλαίσιο 2Ο ρόλος των κερδών ανά μονάδα προϊόντος στις πρόσφατες εγχώριες πιέσεις επί των τιμών
Το παρόν πλαίσιο εξετάζει πώς τα κέρδη ανά μονάδα προϊόντος συνέβαλαν στη δυναμική των εγχώριων πιέσεων επί των τιμών το 2023, με βάση ανάλυση σε συνιστώσες.
Οι εγχώριες πιέσεις επί των τιμών ήταν πολύ έντονες το 2023, αλλά υποχώρησαν ελαφρώς κατά τη διάρκεια του έτους παράλληλα με τη μείωση των κερδών ανά μονάδα προϊόντος
Οι ασυνήθιστες οικονομικές εξελίξεις μετά την πανδημία εξηγούν την έντονη αύξηση των κερδών ανά μονάδα προϊόντος το 2022 και στις αρχές του 2023
Πηγή: Εurostat και υπολογισμοί της ΕΚΤ.Σημείωση: Πιο πρόσφατη παρατήρηση: δ΄ τρίμηνο του 2023.
Καθώς εξαλείφθηκαν οι έκτακτοι παράγοντες, τα κέρδη ανά μονάδα προϊόντος επανευθυγραμμίστηκαν με τον οικονομικό κύκλο και τον συνήθη ρόλο τους ως μέσο απορρόφησης του αυξημένου κόστους
Επιπλέον, το 2023 η ΕΚΤ συνέχισε τη σταδιακή άρση των μέτρων χαλάρωσης του πλαισίου εξασφαλίσεων λόγω πανδημίας, που είχε ξεκινήσει το 2022, και η πιστοληπτική αξιολόγηση του Ελληνικού Δημοσίου αναβαθμίστηκε στην επενδυτική κατηγορία. Καθ’ όλη τη διάρκεια του 2023 το Ευρωσύστημα έδωσε έμφαση στη διαχείριση κινδύνων προκειμένου να ενισχυθεί η αποτελεσματικότητα της νομισματικής πολιτικής, μεταξύ άλλων διαφοροποιώντας τις πηγές αξιολόγησης της πιστοληπτικής ικανότητας που θεωρεί αποδεκτές. Καθώς τα βασικά επιτόκια αυξήθηκαν για να μειωθεί ο πληθωρισμός, η ΕΚΤ υπέστη ζημίες λόγω καθαρών εξόδων για τόκους, οι οποίες καλύφθηκαν εν μέρει από τα χρηματοοικονομικά αποθέματα ασφαλείας που είχαν σχηματιστεί τα προηγούμενα έτη. Στο μέλλον αναμένεται ότι το νομισματικό εισόδημα της ΕΚΤ θα αυξηθεί εκ νέου, γεγονός που θα ενισχύσει την επιχειρησιακή της αποτελεσματικότητα.
2.1 Άσκηση περιοριστικής νομισματικής πολιτικής για την επαναφορά του πληθωρισμού στον στόχο του 2%
Ο πληθωρισμός ήταν ακόμη 8,6% τον Ιανουάριο, αλλά η οικονομία παρέμενε ανθεκτική παρά τις διογκούμενες προκλήσεις
Στις αρχές του 2023 η οικονομική ανάπτυξη παρέμενε στάσιμη στη ζώνη του ευρώ, μετά από σημαντική επιβράδυνση από τα μέσα του 2022. Ωστόσο, η οικονομία έδειχνε σημάδια ανθεκτικότητας στις σημαντικές προκλήσεις που έθεταν η υποτονική παγκόσμια οικονομική δραστηριότητα, η γεωπολιτική αβεβαιότητα λόγω του ρωσοουκρανικού πολέμου και ο υψηλός πληθωρισμός σε συνδυασμό με τις δυσμενέστερες συνθήκες χρηματοδότησης. Ο γενικός πληθωρισμός υποχώρησε τον Ιανουάριο λόγω της πτώσης των τιμών της ενέργειας, αλλά παρέμεινε υψηλός στο 8,6%, δεδομένων και των υψηλών τιμών των ειδών διατροφής. Η διατήρηση του πληθωρισμού σε υψηλό επίπεδο οφειλόταν εν μέρει στη διάχυση των επιπτώσεων του υψηλού ενεργειακού κόστους σε ολόκληρη την οικονομία, η οποία επηρέασε και τις τιμές των ειδών διατροφής, αλλά και στη συνεχιζόμενη – αν και φθίνουσα – επίδραση παραγόντων που σχετίζονταν με την πανδημία, όπως οι διαταράξεις στις αλυσίδες εφοδιασμού και η εκτόνωση της συσσωρευμένης ζήτησης. Ο ρυθμός αύξησης των μισθών επίσης επιταχύνθηκε.
Το Διοικητικό Συμβούλιο αύξησε τα επιτόκια τον Φεβρουάριο και εξέφρασε την πρόθεσή του να τα αυξήσει περαιτέρω
Η αναταραχή του τραπεζικού τομέα στις ΗΠΑ επέτεινε την αβεβαιότητα στην Ευρώπη, υπογραμμίζοντας την ανάγκη οι αποφάσεις για τα επιτόκια να λαμβάνονται με βάση τις εκάστοτε διαθέσιμες πληροφορίες
Γινόταν ολοένα πιο φανερό ότι η περιοριστική νομισματική πολιτική ασκούσε σημαντική επίδραση στις συνθήκες χρηματοδότησης στη ζώνη του ευρώ
Το Διοικητικό Συμβούλιο συνέχισε να αυξάνει τα επιτόκια πολιτικής καθώς οι υποκείμενες πληθωριστικές πιέσεις παρέμεναν υψηλές...
Ο γενικός πληθωρισμός υποχώρησε σημαντικά. Μειώθηκε σε 6,1% τον Μάιο, έναντι 8,5% τον Φεβρουάριο, 6,9% τον Μάρτιο και 7,0% τον Απρίλιο. Ωστόσο, ενώ ο πληθωρισμός αναμενόταν να υποχωρήσει περαιτέρω προς τον στόχο, κυρίως λόγω της ταυτόχρονης αυστηροποίησης των συνθηκών χρηματοδότησης, η οποία ασκούσε ολοένα πιο αρνητική επίδραση στη ζήτηση, οι πληθωριστικές πιέσεις αναμενόταν να παραμείνουν πολύ ισχυρές για πολύ μεγάλο χρονικό διάστημα. Ως εκ τούτου, το Διοικητικό Συμβούλιο αποφάσισε δύο ακόμη διαδοχικές αυξήσεις των επιτοκίων κατά 25 μονάδες βάσης τον Μάιο και τον Ιούνιο.
Μετά τη μείωση του ρυθμού των επανεπενδύσεων τον Μάρτιο, ο Ιούλιος σήμανε το τέλος των επανεπενδύσεων του APP. Οι επανεπενδύσεις του προγράμματος PEPP προβλεπόταν να συνεχιστούν τουλάχιστον μέχρι το τέλος του 2024. Παράλληλα, οι εξελίξεις το διάστημα που μεσολάβησε από την προηγούμενη συνεδρίαση νομισματικής πολιτικής του Διοικητικού Συμβουλίου ενίσχυσαν την προσδοκία του ότι ο πληθωρισμός θα μειωνόταν περαιτέρω τους υπόλοιπους μήνες του έτους, παραμένοντας ωστόσο πάνω από τον στόχο για παρατεταμένη χρονική περίοδο. Κατόπιν τούτου, το Διοικητικό Συμβούλιο διατήρησε την ανοδική πορεία των επιτοκίων, αυξάνοντάς τα κατά 25 μονάδες βάσης επιπλέον τον Ιούλιο.
Το Διοικητικό Συμβούλιο αποφάσισε επίσης τον Ιούλιο να μειώσει το επιτόκιο των ελάχιστων αποθεματικών από το επίπεδο του επιτοκίου της διευκόλυνσης αποδοχής καταθέσεων στο 0%. Σκοπός της απόφασης αυτής ήταν να διαφυλαχθεί η αποτελεσματικότητα της νομισματικής πολιτικής διατηρώντας τον έλεγχο της κατεύθυνσης της νομισματικής πολιτικής και διασφαλίζοντας ταυτόχρονα την πλήρη μετακύλιση των αποφάσεων για τα επιτόκια στις χρηματαγορές. Η απόφαση βελτιώνει επίσης την αποτελεσματικότητα της πολιτικής στον βαθμό που επιτυγχάνει περιορισμό των εξόδων των ΕθνΚΤ για τόκους επί των ελάχιστων αποθεματικών για τον επιθυμητό βαθμό αυστηροποίησης της νομισματικής πολιτικής.
Καθώς τον Αύγουστο ο πληθωρισμός δεν παρουσίασε σχεδόν καμία βελτίωση έναντι του 5,3% που είχε καταγράψει τον Ιούλιο και οι προοπτικές του για το 2023 και το 2024 αναθεωρήθηκαν προς τα άνω στις προβολές των εμπειρογνωμόνων της ΕΚΤ του Σεπτεμβρίου, κυρίως λόγω των υψηλότερων τιμών της ενέργειας, το Διοικητικό Συμβούλιο αύξησε τα βασικά επιτόκια της ΕΚΤ κατά 25 μονάδες βάσης επιπλέον στη συνεδρίαση του Σεπτεμβρίου. Έτσι, η σωρευτική αύξηση κατά τη διάρκεια του 2023 έφθασε τις 200 μονάδες βάσης, με το επιτόκιο της διευκόλυνσης αποδοχής καταθέσεων να διαμορφώνεται σε 4% (Διάγραμμα 2.1).
...και δήλωσε ότι η διατήρηση των επιτοκίων πολιτικής στο τρέχον επίπεδό τους για επαρκώς μακρό χρονικό διάστημα θα συμβάλει σημαντικά στην έγκαιρη επαναφορά του πληθωρισμού στον στόχο
Τον Οκτώβριο έληξε η μεγαλύτερη περίοδος διαδοχικών αυξήσεων των επιτοκίων στην ιστορία του ευρώ
Καθώς η χρονιά πλησίαζε στο τέλος της, ο πληθωρισμός συνέχισε να μειώνεται, φθάνοντας στο 2,4% τον Νοέμβριο. Ωστόσο, κατά τη συνεδρίαση του Δεκεμβρίου το Διοικητικό Συμβούλιο έκρινε ότι ήταν πιθανόν να σημειώσει και πάλι προσωρινή αύξηση στο προσεχές διάστημα, λόγω επιδράσεων βάσης. Ο υποκείμενος πληθωρισμός είχε μειωθεί περαιτέρω. Οι μακροοικονομικές προβολές των εμπειρογνωμόνων του Ευρωσυστήματος υποδήλωναν συνέχιση της σταδιακής αποκλιμάκωσης του πληθωρισμού το 2024. Ταυτόχρονα, θεωρήθηκε ότι οι εγχώριες πιέσεις επί των τιμών παρέμεναν σε υψηλά επίπεδα, πρωτίστως λόγω της έντονης αύξησης του κόστους εργασίας ανά μονάδα προϊόντος.
Το Διοικητικό Συμβούλιο αποφάσισε να διατηρήσει αμετάβλητα τα επιτόκια και να συνεχίσει την ομαλοποίηση του ισολογισμού του Ευρωσυστήματος
Στο πλαίσιο αυτό, στη συνεδρίαση του Δεκεμβρίου το Διοικητικό Συμβούλιο αποφάσισε να διατηρήσει αμετάβλητα τα βασικά επιτόκια.
Στην ίδια συνεδρίαση αποφασίστηκε επίσης να συνεχιστεί η ομαλοποίηση του ισολογισμού του Ευρωσυστήματος. Το Διοικητικό Συμβούλιο εξέφρασε την πρόθεσή του να επανεπενδύει στο ακέραιο τα ποσά κεφαλαίου από την εξόφληση τίτλων του χαρτοφυλακίου PEPP κατά τη λήξη τους μέχρι τα μέσα του 2024, κατόπιν να μειώσει το μέγεθος του χαρτοφυλακίου κατά 7,5 δισεκ. ευρώ μηνιαίως κατά μέσο όρο μέχρι το τέλος του έτους και στη συνέχεια να σταματήσει τις επανεπενδύσεις.
Το μέγεθος του ισολογισμού του Ευρωσυστήματος μειώθηκε σταδιακά λόγω του τερματισμού των επανεπενδύσεων του προγράμματος APP, αλλά και της λήξης πράξεων TLTRO III
Το 2023 συνεχίστηκε η σταδιακή μείωση του μεγέθους του ισολογισμού του Ευρωσυστήματος, η οποία είχε ξεκινήσει το 2022 με την ομαλοποίηση της νομισματικής πολιτικής. Ο ισολογισμός μειώθηκε περαιτέρω, καθώς έληξαν οι φάσεις πλήρους και μερικής επανεπένδυσης στο πλαίσιο του προγράμματος APP, η πρώτη τον Φεβρουάριο και η δεύτερη τον Ιούνιο. Όσον αφορά το πρόγραμμα PEPP, το Ευρωσύστημα συνέχισε τις πλήρεις επανεπενδύσεις καθ’ όλη τη διάρκεια του έτους. Μέχρι το τέλος του 2023 ο ισολογισμός είχε μειωθεί σε 6,9 τρισεκ. ευρώ, κυρίως λόγω της λήξης ή πρόωρης αποπληρωμής πράξεων TLTRO III, αλλά και σε κάποιο βαθμό επειδή είχε ξεκινήσει η σταδιακή μείωση του χαρτοφυλακίου APP.
Στο τέλος του 2023 τα στοιχεία ενεργητικού του ισολογισμού του Ευρωσυστήματος που συνδέονται με τη νομισματική πολιτική ανήλθαν σε 5,1 τρισεκ. ευρώ, μειωμένα κατά 1,2 τρισεκ. ευρώ σε σχέση με το τέλος του 2022. Τα δάνεια προς πιστωτικά ιδρύματα της ζώνης του ευρώ αποτελούσαν το 6% του συνολικού ενεργητικού (έναντι 17% στο τέλος του 2022) και οι τίτλοι που αγοράστηκαν για σκοπούς νομισματικής πολιτικής το 68% (έναντι 62% στο τέλος του 2022). Τα λοιπά χρηματοοικονομικά στοιχεία ενεργητικού του ισολογισμού αποτελούνταν κυρίως από διαθέσιμα σε συνάλλαγμα, χρυσό και χαρτοφυλάκια σε ευρώ που δεν συνδέονται με τη νομισματική πολιτική.
Στην πλευρά του παθητικού, το άθροισμα των καταθέσεων των πιστωτικών ιδρυμάτων στους λογαριασμούς αποθεματικών και της προσφυγής στη διευκόλυνση αποδοχής καταθέσεων μειώθηκε σε 3,5 τρισεκ. ευρώ στο τέλος του 2023 (από 4,0 τρισεκ. ευρώ στο τέλος του 2022) ή 51% του συνολικού παθητικού (έναντι 50% στο τέλος του 2022). Τα τραπεζογραμμάτια σε κυκλοφορία παρέμειναν σχεδόν αμετάβλητα στα 1,6 τρισεκ. ευρώ, αποτελώντας το 23% του παθητικού (έναντι 20%).
Το 2023, μετά την ανακοίνωση του Δεκεμβρίου του 2022, το Ευρωσύστημα ξεκίνησε την επανεξέταση του λειτουργικού πλαισίου που εφαρμόζει για τον επηρεασμό των βραχυπρόθεσμων επιτοκίων και την ολοκλήρωσε τον Μάρτιο του 2024.
Πηγή: ΕΚΤ.Σημειώσεις: Οι θετικές τιμές αντιστοιχούν σε στοιχεία ενεργητικού και οι αρνητικές σε στοιχεία παθητικού. Η καμπύλη που απεικονίζει την υπερβάλλουσα ρευστότητα εμφανίζεται με θετικό πρόσημο, παρότι είναι άθροισμα των στοιχείων παθητικού “υπόλοιπα στους τρεχούμενους λογαριασμούς πέραν των υποχρεωτικών ελάχιστων αποθεματικών” και “προσφυγή στη διευκόλυνση αποδοχής καταθέσεων”.
Η υιοθέτηση του ευρώ από την Κροατία την 1.1.2023 και η συμπερίληψη του ισολογισμού της Hrvatska narodna banka στον ενοποιημένο ισολογισμό του Ευρωσυστήματος αύξησε το σύνολο του ενεργητικού και του παθητικού του τελευταίου κατά 45 δισεκ. ευρώ.
Κατανομή χαρτοφυλακίων APP και PEPP ανά κατηγορία τίτλων και χώρα
Οι αγορές ανταποκρίθηκαν θετικά στη σταδιακή μείωση των προγραμμάτων αγοράς τίτλων
Το πρόγραμμα APP αποτελείται από τέσσερα προγράμματα αγοράς τίτλων: το τρίτο πρόγραμμα αγοράς καλυμμένων ομολογιών (covered bond purchase programme – CBPP3), το πρόγραμμα αγοράς τιτλοποιημένων απαιτήσεων (asset-backed securities purchase programme – ABSPP), το πρόγραμμα αγοράς τίτλων του δημόσιου τομέα (public sector purchase programme – PSPP) και το πρόγραμμα αγοράς ομολόγων του επιχειρηματικού τομέα (corporate sector purchase programme – CSPP). Το πρόγραμμα PEPP θεσπίστηκε το 2020 ως απάντηση στην πανδημία. Όλες οι κατηγορίες τίτλων που είναι αποδεκτές για το APP είναι αποδεκτές και για το PEPP. Χορηγήθηκε προσωρινή παρέκκλιση (waiver) από τις ελάχιστες απαιτήσεις καταλληλότητας στο πλαίσιο του PEPP για τους τίτλους που έχει εκδώσει το Ελληνικό Δημόσιο.[25]
Στο τέλος του 2023 το χαρτοφυλάκιο PEPP ανήλθε σε 1,7 τρισεκ. ευρώ (με βάση το αναπόσβεστο κόστος). Οι καλυμμένες ομολογίες αποτελούσαν λιγότερο από το 1% (6 δισεκ. ευρώ), οι τίτλοι του επιχειρηματικού τομέα το 3% (46 δισεκ. ευρώ) και οι τίτλοι του δημόσιου τομέα το 97% (1.614 δισεκ. ευρώ).[26] Η μεσοσταθμική διάρκεια των τίτλων του δημόσιου τομέα στο χαρτοφυλάκιο του PEPP διαμορφώθηκε σε 7,3 έτη στο τέλος του 2023, με κάποιες διαφοροποιήσεις από χώρα σε χώρα.
Οι τίτλοι που αποκτήθηκαν μέσω των προγραμμάτων PSPP, CSPP, CBPP3 και PEPP εξακολούθησαν να διατίθενται για δανεισμό με στόχο τη στήριξη της ρευστότητας στις αγορές ομολόγων και repos. Το 2023 οι συνθήκες στην αγορά repos βελτιώθηκαν σημαντικά σε σύγκριση με το προηγούμενο έτος, γεγονός που αντικατοπτρίστηκε στον μικρότερο όγκο δανεισμού τίτλων.
Στο τέλος του 2023 το ανεξόφλητο υπόλοιπο των πράξεων αναχρηματοδότησης του Ευρωσυστήματος διαμορφώθηκε σε 410 δισεκ. ευρώ, μειωμένο κατά 914 δισεκ. ευρώ σε σχέση με το τέλος του 2022. Η μεταβολή αυτή αντανακλά κυρίως οικειοθελείς πρόωρες αποπληρωμές (312,5 δισεκ. ευρώ) και τη λήξη πράξεων (612,9 δισεκ. ευρώ) της σειράς TLTRO III. Η μεσοσταθμική διάρκεια των ανεξόφλητων πράξεων αναχρηματοδότησης του Ευρωσυστήματος μειώθηκε από περίπου 10,5 μήνες στο τέλος του 2022 σε 5,2 μήνες στο τέλος του 2023.
Τον Μάρτιο του 2022 η ΕΚΤ ανακοίνωσε τη σταδιακή άρση των μέτρων χαλάρωσης του πλαισίου εξασφαλίσεων που είχαν ληφθεί λόγω της πανδημίας. Τα μέτρα αυτά αποτέλεσαν βασικό στοιχείο των παρεμβάσεων νομισματικής πολιτικής της ΕΚΤ για την αντιμετώπιση της πανδημίας, καθότι διευκόλυναν την πρόσβαση των αντισυμβαλλομένων στις πιστοδοτικές πράξεις του Ευρωσυστήματος μέσω της αύξησης του όγκου των αποδεκτών εξασφαλίσεων. Κεντρικός άξονας των μέτρων ήταν η προσωρινή μείωση των περικοπών αποτίμησης για όλες τις κατηγορίες τίτλων κατά ένα σταθερό συντελεστή 20% και η προσωρινή διεύρυνση των πλαισίων για τις πρόσθετες δανειακές απαιτήσεις (additional credit claims – ACC) που εφαρμόζουν ορισμένες εθνικές κεντρικές τράπεζες.
Η σταδιακή άρση των μέτρων ξεκίνησε τον Ιούλιο του 2022. Σε δεύτερη φάση, με ισχύ από τις 29.6.2023, καταργήθηκε πλήρως η προσωρινή μείωση της περικοπής αποτίμησης για τους εμπορεύσιμους και τους μη εμπορεύσιμους τίτλους και εφαρμόστηκε νέα κλίμακα περικοπών αποτίμησης με την οποία η ανοχή κινδύνου της ΕΚΤ για τις πιστοδοτικές πράξεις επανήλθε στα προ της πανδημίας επίπεδα.[27]
Τον Σεπτέμβριο του 2023 η πιστοληπτική διαβάθμιση του Ελληνικού Δημοσίου αναβαθμίστηκε από την τέταρτη στην τρίτη βαθμίδα πιστωτικής ποιότητας σύμφωνα με την εναρμονισμένη κλίμακα του Ευρωσυστήματος (από BB+ σε BBB-) και έτσι όλα τα χρεόγραφα εκδόσεως του Ελληνικού Δημοσίου εμπίπτουν πλέον στην επενδυτική κατηγορία[30] και συνεπώς από τον Σεπτέμβριο του 2023 υπόκεινται στα κριτήρια καταλληλότητας υπό το γενικό πλαίσιο εξασφαλίσεων, ενώ προηγουμένως για αυτά ίσχυε παρέκκλιση που είχε προβλεφθεί στην κατευθυντήρια γραμμή σχετικά με προσωρινά μέτρα για το πλαίσιο εξασφαλίσεων.
Η ονομαστική αξία των αποδεκτών εμπορεύσιμων τίτλων αυξήθηκε κατά 1,2 τρισεκ. ευρώ το 2023, φθάνοντας τα 18,3 τρισεκ. ευρώ στο τέλος του έτους (Διάγραμμα 2.3). Οι τίτλοι κεντρικών κυβερνήσεων εξακολούθησαν να αποτελούν τη μεγαλύτερη κατηγορία (9,9 τρισεκ. ευρώ). Ακολουθούν τα εταιρικά ομόλογα (1,9 τρισεκ. ευρώ), οι καλυμμένες τραπεζικές ομολογίες (1,8 τρισεκ. ευρώ) και οι μη καλυμμένες τραπεζικές ομολογίες (2 τρισεκ. ευρώ). Οι τίτλοι περιφερειακών διοικήσεων (603 δισεκ. ευρώ), οι τιτλοποιημένες απαιτήσεις (600 δισεκ. ευρώ) και οι λοιποί εμπορεύσιμοι τίτλοι (1,4 τρισεκ. ευρώ) αντιπροσώπευαν συγκριτικά μικρό μερίδιο του συνόλου των αποδεκτών τίτλων.
Πηγή: ΕΚΤ.Σημειώσεις: Τα ποσά εκφράζονται σε όρους ονομαστικής αξίας. Το διάγραμμα παρουσιάζει τους μέσους όρους των στοιχείων τέλους μηνός για κάθε περίοδο.
Πηγή: ΕΚΤ.Για τις εξασφαλίσεις αναφέρονται οι μέσοι όροι των στοιχείων τέλους μηνός για κάθε περίοδο και οι αξίες μετά την αποτίμηση και τις περικοπές αποτίμησης. Για το υπόλοιπο της χρηματοδότησης χρησιμοποιούνται ημερήσια στοιχεία.
Το Ευρωσύστημα διαχειρίζεται συνεχώς τους χρηματοοικονομικούς κινδύνους που ενέχει η εφαρμογή των πράξεων νομισματικής πολιτικής του και μέσω της αρμόδιας λειτουργίας του επιδιώκει την αποδοτική διαχείριση κινδύνου (risk efficiency), δηλ. την επίτευξη των στόχων της νομισματικής πολιτικής με τον χαμηλότερο κίνδυνο.[31]
Ανέκυψαν ζημίες που οφείλονται σε αναντιστοιχίες μεταξύ απαιτήσεων και υποχρεώσεων ως προς την ευαισθησία στον επιτοκιακό κίνδυνο
Οι κύριες αλλαγές στο πλαίσιο διαχείρισης κινδύνων του Ευρωσυστήματος το 2023 ήταν η περαιτέρω διαφοροποίηση των πηγών αξιολόγησης της πιστοληπτικής ικανότητας και η εντονότερη στροφή των αγορών τίτλων του επιχειρηματικού τομέα προς εκδότες με καλύτερες κλιματικές επιδόσεις.
Κατά το 2023 προστέθηκαν νέες πηγές αξιολόγησης της πιστοληπτικής ικανότητας που γίνονται αποδεκτές σύμφωνα με το Πλαίσιο του Ευρωσυστήματος για την αξιολόγηση της πιστοληπτικής ικανότητας (Eurosystem Credit Assessment Framework – ECAF). Το ECAF είναι το πλαίσιο διαχείρισης κινδύνων που χρησιμοποιεί το Ευρωσύστημα για να περιορίσει τον πιστωτικό κίνδυνο των περιουσιακών στοιχείων που χρησιμοποιούνται στις πράξεις νομισματικής πολιτικής. Καθορίζει τις διαδικασίες, τους κανόνες και τις τεχνικές που διασφαλίζουν ότι όλα τα αποδεκτά περιουσιακά στοιχεία ανταποκρίνονται συνεχώς στα υψηλά πρότυπα πιστοληπτικής διαβάθμισης που απαιτεί το Ευρωσύστημα, μεταξύ άλλων με την αξιολόγηση, αποδοχή και παρακολούθηση διαφόρων πηγών πιστοληπτικών αξιολογήσεων.
Το εσωτερικό σύστημα πιστοληπτικής αξιολόγησης επιχειρήσεων (ΕΣΠΑΕ) της Τράπεζας της Ελλάδος εγκρίθηκε ως αποδεκτή πηγή πιστοληπτικής αξιολόγησης
Τον Απρίλιο του 2023 το Διοικητικό Συμβούλιο ενέκρινε ως αποδεκτή πηγή πιστοληπτικής αξιολόγησης το εσωτερικό σύστημα πιστοληπτικής αξιολόγησης επιχειρήσεων (ΕΣΠΑΕ – GR ICAS) της Τράπεζας της Ελλάδος, το οποίο παρέχει αξιολογήσεις για ελληνικά νομικά πρόσωπα του μη χρηματοπιστωτικού τομέα. Αυτές οι αξιολογήσεις μπορούν πλέον να χρησιμοποιούνται ώστε να καθορίζεται η καταλληλότητα δανειακών απαιτήσεων έναντι ελληνικών μη χρηματοπιστωτικών επιχειρήσεων ως εξασφαλίσεων στις πιστοδοτικές πράξεις του Ευρωσυστήματος καθώς και οι περικοπές αποτίμησής τους. Το ΕΣΠΑΕ είναι ένα από τα εννέα συστήματα πιστοληπτικής αξιολόγησης κεντρικών τραπεζών τα οποία έχουν γίνει δεκτά από το Διοικητικό Συμβούλιο.
Ο οίκος Scope Ratings GmbH έγινε δεκτός ως νέος εξωτερικός οργανισμός πιστοληπτικής αξιολόγησης
Τον Νοέμβριο το Διοικητικό Συμβούλιο αποφάσισε να εγκρίνει τον οίκο Scope Ratings GmbH ως αποδκετό εξωτερικό οργανισμό αξιολόγησης της πιστοληπτικής ικανότητας (external credit assessment institution – ECAI), αφού πρώτα το Ευρωσύστημα αξιολόγησε ενδελεχώς την αίτηση του οίκου έναντι των κριτηρίων του για την αποδοχή των ECAI. Η αξιολόγηση βασίστηκε σε ποσοτικά και ποιοτικά κριτήρια, καθώς και στη συμβολή της Ευρωπαϊκής Αρχής Κινητών Αξιών και Αγορών (ESMA) ως εποπτικής αρχής. Οι πιστοληπτικές διαβαθμίσεις που παρέχει ο οίκος Scope Ratings θα χρησιμοποιούνται μαζί με αυτές των ECAI που έχουν ήδη γίνει δεκτά (DBRS Morningstar, Fitch Ratings, Moody’s και S&P Global Ratings) ώστε να καθορίζεται η καταλληλότητα περιουσιακών στοιχείων ως εξασφαλίσεων στις πράξεις νομισματικής πολιτικής και το ύψος των εφαρμοστέων επ’ αυτών περικοπών αποτίμησης, μόλις ολοκληρωθεί η διαδικασία ενσωμάτωσης του Scope Ratings στην υποδομή πληροφορικής του Ευρωσυστήματος.
Διαχείριση κινδύνων σε σχέση με τις αγορές τίτλων μέσω των προγραμμάτων APP και PEPP
Η διαχείριση των χρηματοοικονομικών κινδύνων σε σχέση με τις αγορές τίτλων εξακολούθησε να διενεργείται βάσει ειδικών πλαισίων ελέγχου κινδύνων για κάθε κατηγορία τίτλων
Πλαίσιο 3	Η εξέλιξη της υπερβάλλουσας ρευστότητας και η επίδρασή της στο επιτόκιο της αγοράς του ευρώ για τοποθετήσεις χωρίς παροχή ασφάλειας
Το παρόν πλαίσιο διερευνά τι συνέπειες έχει για την αγορά χρήματος του ευρώ η μείωση του μεγέθους του ισολογισμού του Ευρωσυστήματος. Η μείωση της υπερβάλλουσας ρευστότητας ως αποτέλεσμα της συρρίκνωσης του ισολογισμού του Ευρωσυστήματος δεν διατάραξε τη μετάδοση των βασικών επιτοκίων της ΕΚΤ στα επιτόκια της αγοράς χρήματος για τοποθετήσεις χωρίς παροχή ασφάλειας. Ωστόσο, το 2023 παρατηρήθηκε ασυμμετρία ως προς την αντίδραση της διαφοράς μεταξύ του βραχυπρόθεσμου επιτοκίου του ευρώ (€STR) και του επιτοκίου της διευκόλυνσης αποδοχής καταθέσεων της ΕΚΤ στις μεταβολές των συνθηκών ρευστότητας, καθώς η εν λόγω διαφορά ανταποκρίθηκε λιγότερο στην επαναπορρόφηση υπερβάλλουσας ρευστότητας από ό,τι στην προγενέστερη διοχέτευση ρευστότητας. Σύμφωνα με μια προκαταρκτική ανάλυση, αυτό το φαινόμενο θα είναι μάλλον παροδικό.
Η μειωμένη ρευστότητα δεν οδήγησε σε περιορισμό της διαφοράς μεταξύ του €STR και του επιτοκίου της διευκόλυνσης αποδοχής καταθέσεων
Σύμφωνα με τα ιστορικά δεδομένα, μια σημαντική μείωση της υπερβάλλουσας ρευστότητας αναμένεται να οδηγήσει σε περιορισμό της διαφοράς μεταξύ του €STR και του επιτοκίου της διευκόλυνσης αποδοχής καταθέσεων. Ωστόσο, η πρόσφατη μείωση της υπερβάλλουσας ρευστότητας δεν οδήγησε σε συμπίεση αυτής της διαφοράς (Διάγραμμα Α, γράφημα β), η οποία συνέχισε να διευρύνεται μέχρι το δεύτερο εξάμηνο του 2022, ενώ στη συνέχεια σταθεροποιήθηκε γύρω στις -10 μονάδες βάσης από τον Νοέμβριο του 2022 και εξής. Αυτή η απόκλιση από τις ιστορικές κανονικότητες γεννά το ερώτημα αν πρόκειται για παροδικό φαινόμενο ή διαρθρωτική μεταβολή.
Πηγές: ΕΚΤ (Market Operations Database), Bloomberg και υπολογισμοί του Ευρωσυστήματος.Σημείωση: Γράφημα α): η περίοδος αρνητικού επιτοκίου στη διευκόλυνση αποδοχής καταθέσεων λήγει στις 26.7.2022, καθώς το επιτόκιο της διευκόλυνσης αυξήθηκε από -0,50% σε 0,00% στις 27 Ιουλίου. Γράφημα β): η περίοδος αρνητικού επιτοκίου στη διευκόλυνση αποδοχής καταθέσεων (που καλύπτει το παρόν διάγραμμα) εκτείνεται από την 1.10.2019 έως τις 26.7.2022. Η περίοδος μηδενικού επιτοκίου στη διευκόλυνση αποδοχής καταθέσεων εκτείνεται από τις 27.7.2022 έως τις 13.9.2022. Η περίοδος θετικού επιτοκίου στη διευκόλυνση αποδοχής καταθέσεων αρχίζει από τις 14.9.2022, όταν το επιτόκιο αυξήθηκε από 0,00% σε 0,75%.
Η απενεργοποίηση, στην πράξη, του συστήματος δύο βαθμίδων για τον εκτοκισμό των πλεοναζόντων αποθεματικών των τραπεζών τον Ιούλιο του 2022 αύξησε κατά 1 τρισεκ. ευρώ την υπερβάλλουσα ρευστότητα που ήταν διαθέσιμη στις τράπεζες για συναλλαγές στην αγορά χρήματος (Διάγραμμα Β, γράφημα α). Κατά την περίοδο των αρνητικών επιτοκίων και μετά τη θέσπιση του συστήματος δύο βαθμίδων τον Οκτώβριο του 2019, η υπερβάλλουσα ρευστότητα που ήταν στην πράξη διαθέσιμη για συναλλαγές στην αγορά ήταν χαμηλότερη από τον δείκτη υπερβάλλουσας ρευστότητας, καθώς μέρος της υπερβάλλουσας ρευστότητας που ήταν κατατεθειμένη στο Ευρωσύστημα επωφελείτο από ευνοϊκότερο επιτόκιο, δηλ. είχε εξαιρεθεί από την εφαρμογή αρνητικού επιτοκίου, πλεονέκτημα που εξαλείφθηκε με τον τερματισμό των αρνητικών επιτοκίων τον Ιούλιο του 2022. Η αποδέσμευση πρόσθετων κεφαλαίων διαθέσιμων για συναλλαγές στην αγορά ενίσχυσε, μεταξύ άλλων, τις συναλλαγές των τραπεζών επί μη εξασφαλισμένων καταθέσεων διάρκειας μίας ημέρας.
Σύμφωνα με τα στατιστικά στοιχεία χρηματαγορών που υποβάλλουν οι τράπεζες (Money Market Statistical Reporting – MMSR), ο δανεισμός μέσω της αγοράς χρήματος χωρίς παροχή ασφάλειας αυξήθηκε από 120 δισεκ. ευρώ κατά μέσο όρο ημερησίως κατά την περίοδο αρνητικού επιτοκίου της διευκόλυνσης αποδοχής καταθέσεων (2021-2022) σε 210 δισεκ. ευρώ στα τέλη του 2023. Η άνοδος αυτή ήταν γενικευμένη για όλους τους τομείς αντισυμβαλλομένων (Διάγραμμα Β, γράφημα β). Συνεπώς, η επάνοδος σε θετικά επιτόκια και η κατάργηση του συστήματος δύο βαθμίδων προκάλεσαν αξιοσημείωτη αύξηση της προσφοράς στο τμήμα της αγοράς που αφορά συναλλαγές χωρίς παροχή ασφάλειας.
Πηγές: ΕΚΤ (Μarket Οperations Database και MMSR), Bloomberg και υπολογισμοί του Ευρωσυστήματος.Σημείωση: Γράφημα α): η περίοδος αρνητικού επιτοκίου στη διευκόλυνση αποδοχής καταθέσεων λήγει στις 26.7.2022, καθώς το επιτόκιο της διευκόλυνσης αυξήθηκε από -0,50% σε 0,00% στις 27 Ιουλίου. Τα “εξαιρούμενα αποθεματικά” αφορούν το μέρος της υπερβάλλουσας ρευστότητας που εξαιρέθηκε από την εφαρμογή αρνητικού επιτοκίου στο πλαίσιο του συστήματος δύο βαθμίδων. Γράφημα β): η περίοδος θετικού επιτοκίου στη διευκόλυνση αποδοχής καταθέσεων αρχίζει στις 14.9.2022, όταν το επιτόκιο αυξήθηκε από 0,00% σε 0,75%. Η αξία των συναλλαγών που απεικονίζονται στο διάγραμμα περιλαμβάνει όλες τις καταθέσεις διάρκειας μίας ημέρας με βάση το €STR, τις καταθέσεις από μη χρηματοπιστωτικές επιχειρήσεις, τις καταθέσεις όψεως και ορισμένες άλλες εξ υπολοίπου κατηγορίες δανεισμού με διάρκεια έως ένα έτος. ΑΚΧΑ: αμοιβαία κεφάλαια της χρηματαγοράς, MXE: μη χρηματοπιστωτικές επιχειρήσεις. Η κατηγορία “άλλοι τομείς” περιλαμβάνει τα αμοιβαία κεφάλαια επενδυτικού χαρακτήρα (πλην των ΑΚΧΑ), τα ταμεία συντάξεων, τα ασφαλιστικά ταμεία, καθώς και τομείς που υπολογίζονται εξ υπολοίπου.
Συμπερασματικά, το γεγονός ότι δεν μειώθηκε η διαφορά μεταξύ του €STR και του επιτοκίου της διευκόλυνσης αποδοχής καταθέσεων πιθανόν να είναι παροδικό φαινόμενο, καθώς υπό συνθήκες πλεονάζουσας προσφοράς οι τράπεζες βρίσκονται σε πλεονεκτική διαπραγματευτική θέση απέναντι στους αντισυμβαλλομένους τους στην αγορά, που τους επιτρέπει να καθορίζουν επιτόκια των βραχυπρόθεσμων καταθέσεων κατά τρόπο ώστε να αντισταθμίζουν τις αρνητικές επιδράσεις στους εποπτικούς δείκτες. Επανευθυγράμμιση μεταξύ του €STR και του επιτοκίου της διευκόλυνσης αποδοχής καταθέσεων μπορεί πάντως να συμβεί καθώς θα μειώνεται περαιτέρω η υπερβάλλουσα ρευστότητα, ενδεχομένως μεταβάλλοντας την ισορροπία δυνάμεων μεταξύ προσφοράς και ζήτησης στην αγορά χρήματος.
3 Ευρωπαϊκός χρηματοπιστωτικός τομέας: ανθεκτικός αλλά λειτουργεί μέσα σε ένα εύθραυστο περιβάλλον χρηματοπιστωτικής σταθερότητας
Οι τράπεζες της ζώνης του ευρώ αποδείχθηκαν ανθεκτικές το 2023, ιδίως στις πτωχεύσεις τραπεζών στις ΗΠΑ και την Ελβετία. Επηρεάστηκαν ευνοϊκά από την πρόοδο που σημειώθηκε σε διάφορα μέτωπα, καθώς και από τη συνεχιζόμενη συνεργασία με τις εποπτικές αρχές. Εντούτοις, το περιβάλλον χρηματοπιστωτικής σταθερότητας παρέμεινε εύθραυστο, καθώς οι δυσμενέστερες χρηματοπιστωτικές συνθήκες αποτέλεσαν πηγή προκλήσεων για την πραγματική οικονομία και τον χρηματοπιστωτικό τομέα. Οι εθνικές αρχές συνέχισαν να επιβάλλουν μακροπροληπτικά αποθέματα ασφαλείας ή να αυξάνουν τα ήδη υπάρχοντα προκειμένου να ενισχυθεί η ευρωστία του τραπεζικού τομέα. Παράλληλα, βελτιώθηκαν περαιτέρω τα κανονιστικά πλαίσια των τραπεζών, των χρηματοπιστωτικών υποδομών και της χρηματοοικονομικής καινοτομίας με σκοπό την ενίσχυση της μακροπρόθεσμης ανθεκτικότητας του χρηματοπιστωτικού συστήματος.
Το περιβάλλον χρηματοπιστωτικής σταθερότητας στη ζώνη του ευρώ παρέμεινε εύθραυστο
Δυσμενέστερες χρηματοπιστωτικές συνθήκες και υψηλότερο κόστος εξυπηρέτησης του χρέους για τα νοικοκυριά, τις επιχειρήσεις και τα κράτη
Τα κράτη της ζώνης του ευρώ, έχοντας “κλειδώσει” χαμηλά επιτόκια τα προηγούμενα έτη και με δεδομένη και την ύπαρξη του Μέσου για την Προστασία της Μετάδοσης (TPI) της ΕΚΤ, το 2023 αντιμετώπισαν γενικευμένη αύξηση του κόστους χρηματοδότησης, με περιορισμένη διασπορά μεταξύ των χωρών στη διάρκεια του έτους. Ωστόσο, καθώς είναι αναγκασμένα να αναχρηματοδοτούν το χρέος κατά τη λήξη με υψηλότερο επιτόκιο, το κόστος δανεισμού τους παραμένει ευαίσθητο στην εξέλιξη των δημοσιονομικών μεγεθών τους, ιδίως στον κίνδυνο δημοσιονομικών παρεκκλίσεων, που θα μπορούσαν να αναζωπυρώσουν τις ανησυχίες αναφορικά με τη βιωσιμότητα του δημόσιου χρέους. Ταυτόχρονα, τυχόν ανεπιθύμητες και μη ομαλές εξελίξεις στις αγορές κρατικών χρεογράφων δύνανται να αντιμετωπιστούν με την εφαρμογή ευελιξίας στις επανεπενδύσεις του έκτακτου προγράμματος αγοράς στοιχείων ενεργητικού λόγω πανδημίας (PEPP) της ΕΚΤ, καθώς και με το Μέσο για την Προστασία της Μετάδοσης της ΕΚΤ, εφόσον πληρούνται οι αναγκαίες προϋποθέσεις.
Ομοίως, ο επιχειρηματικός τομέας είχε ωφεληθεί από τα χαμηλά επιτόκια προ και κατά τη διάρκεια της πανδημικής κρίσης και τα κέρδη του παρέμειναν ανθεκτικά το 2023. Με τη σταδιακή εξάλειψη της ευνοϊκής επίδρασης της οικονομικής ανάκαμψης, την επιδείνωση των πιστωτικών συνθηκών και την αύξηση του κόστους εξυπηρέτησης του χρέους, οι ευπάθειες των επιχειρήσεων αυξήθηκαν. Ο αριθμός των πτωχεύσεων παραμένει γενικώς χαμηλός, ωστόσο παρατηρήθηκε αρχόμενη αυξητική τάση του στη διάρκεια του έτους. Ιδιαίτερα ευάλωτες ήταν οι επιχειρήσεις του τομέα των ακινήτων, με δεδομένη την τρέχουσα κάμψη στην αγορά επαγγελματικών ακινήτων της ζώνης του ευρώ.
Ο τομέας των νοικοκυριών αντιμετώπισε δυσκολίες στην εξυπηρέτηση του χρέους του το 2023, λόγω των αυξανόμενων επιτοκίων και της συνεχιζόμενης διόρθωσης στις αγορές οικιστικών ακινήτων. Η απότομη αύξηση του κόστους δανεισμού από την έναρξη του κύκλου αυστηροποίησης της νομισματικής πολιτικής είχε σαφώς αρνητική επίδραση στη ζήτηση στεγαστικών δανείων. Παρ’ όλα αυτά, ο δυναμισμός της αγοράς εργασίας, σε συνδυασμό με περιορισμούς στην προσφορά κατοικιών, στήριξε την ομαλή διόρθωση στις αγορές οικιστικών ακινήτων. Εντούτοις, οι αποτιμήσεις παραμένουν ακόμη υψηλές, υποδηλώνοντας πιθανές ευπάθειες σε περίπτωση άτακτων διορθώσεων των τιμών.
Οι τράπεζες, τα αμοιβαία κεφάλαια και οι ασφαλιστικές επιχειρήσεις της ζώνης του ευρώ συνέχισαν και το 2023 να αντιμετωπίζουν προκλήσεις συνδεόμενες με την κλιματική αλλαγή. Οι κυβερνοκίνδυνοι απαιτούσαν επίσης προσεκτική παρακολούθηση. Η συχνότερη εμφάνιση σοβαρών φυσικών καταστροφών λόγω της κλιματικής αλλαγής και το αυξανόμενο μέγεθος των συναφών ζημιών επίσης ώθησαν προς τα άνω τις τιμές των ασφαλιστήριων συμβολαίων υπό συνθήκες περιορισμένης ασφαλιστικής κάλυψης για κινδύνους φυσικών καταστροφών συνδεόμενους με το κλίμα.[33] Συνεπώς υπάρχει κίνδυνος η αυξημένη συχνότητα των κλιματικών διαταραχών να επιτείνει τις προκλήσεις κερδοφορίας που ήδη αντιμετωπίζουν οι ασφαλιστικές επιχειρήσεις του κλάδου ζημιών και να διευρύνει περαιτέρω το υπάρχον κενό ασφαλιστικής προστασίας (το ποσοστό των οικονομικών ζημιών που δεν καλύπτεται από ασφάλιση), με δυνητικές αρνητικές επιπτώσεις στις μακροοικονομικές συνθήκες και τη χρηματοπιστωτική σταθερότητα.
Η ΕΚΤ είναι αρμόδια να αξιολογεί τα μέτρα μακροπροληπτικής πολιτικής με τη μορφή αντικυκλικού κεφαλαιακού αποθέματος ασφαλείας τα οποία προτείνουν οι εθνικές αρχές των χωρών που συμμετέχουν στον Ενιαίο Εποπτικό Μηχανισμό και μάλιστα έχει την εξουσία, εάν το κρίνει αναγκαίο, να επιβάλλει και αυστηρότερα μέτρα. Από την προσεκτική παρακολούθηση της κατεύθυνσης των εθνικών μακροπροληπτικών πολιτικών εκ μέρους της ΕΚΤ το 2023 δεν διαπιστώθηκε ανάγκη επιβολής αυστηρότερων μέτρων, καθώς αρκετές χώρες είχαν ήδη εφαρμόσει νέα μακροπροληπτικά μέτρα ή είχαν αυστηροποιήσει τα ήδη υπάρχοντα προκειμένου να ενισχύσουν την ανθεκτικότητα των τραπεζικών συστημάτων τους σε συσσωρευμένες ευπάθειες και καθοδικούς κινδύνους.
Διαφύλαξη της ανθεκτικότητας του χρηματοπιστωτικού συστήματος και ενθάρρυνση στοχευμένων παρεμβάσεων μακροπροληπτικής πολιτικής
Τα μακροπροληπτικά αποθέματα ασφαλείας θα πρέπει να διατηρηθούν ώστε οι τράπεζες να παραμείνουν ανθεκτικές σε ενδεχόμενη επιδείνωση των συνθηκών στον τραπεζικό τομέα
Το 2023 οι ανησυχίες για τη χρηματοπιστωτική σταθερότητα στράφηκαν στις συνέπειες των υψηλότερων επιτοκίων και στον κίνδυνο η ανάπτυξη να είναι ασθενέστερη από ό,τι είχε προβλεφθεί. Από μακροπροληπτική σκοπιά, οι δυσμενέστερες χρηματοπιστωτικές συνθήκες συνέβαλαν σε μια παρατεταμένη καθοδική φάση του χρηματοπιστωτικού κύκλου, αλλά οι συστημικοί κίνδυνοι δεν υλοποιήθηκαν. Ειδικότερα, οι κεφαλαιακοί δείκτες των τραπεζών παρέμειναν ισχυροί, αν και το περιθώριο κατά το οποίο υπερέβαιναν τα απαιτούμενα ελάχιστα επίπεδα διέφερε μεταξύ τραπεζών και χωρών και οι περιορισμοί από την πλευρά της προσφοράς πιστώσεων δεν συνδέονταν με τις κεφαλαιακές απαιτήσεις. Στο μέλλον, το υψηλότερο κόστος εξυπηρέτησης του χρέους και το επιδεινούμενο μακροοικονομικό περιβάλλον θα μπορούσαν να προκαλέσουν δυσχέρειες των δανειοληπτών στην εξυπηρέτηση του χρέους τους και να επηρεάσουν σταδιακά δυσμενώς την ποιότητα των στοιχείων ενεργητικού των τραπεζών. Το γεγονός αυτό, σε συνδυασμό με τον χαμηλότερο όγκο νέων χορηγήσεων και το αυξανόμενο κόστος χρηματοδότησης των τραπεζών, θα μπορούσε να υπονομεύσει την κερδοφορία και την ανθεκτικότητα των τραπεζών.
Η εμπειρία της πανδημίας δείχνει ότι ο ρόλος των αποδεσμεύσιμων μακροπροληπτικών αποθεμάτων ασφαλείας θα πρέπει να ενισχυθεί
Το ΕΣΣΚ συνέχισε να αναλύει τις δυνητικές πηγές συστημικού κινδύνου και δημοσίευσε σύσταση για τα επαγγελματικά ακίνητα
Το 2023 η ΕΚΤ παρείχε αναλυτική, στατιστική, υλικοτεχνική και διοικητική υποστήριξη στη Γραμματεία του Ευρωπαϊκού Συμβουλίου Συστημικού Κινδύνου (ΕΣΣΚ). Ειδικότερα, η ΕΚΤ ήταν συμπροεδρεύουσα σε διάφορες ομάδες εργασίας του ΕΣΣΚ, όπως στην IWG (ομάδα αρμόδια για τα εργαλεία), στην AWG (ομάδα αρμόδια για την ανάλυση), στην Task Force on Stress Testing (ομάδα αρμόδια για τις ασκήσεις προσομοίωσης ακραίων καταστάσεων), αλλά και στη μικτή ομάδα εργασίας της ΕΚΤ και του ΕΣΣΚ για την παρακολούθηση των κλιματικών κινδύνων (ECB/ESRB Project Team on climate risk monitoring). Επίσης, συμπροήδρευσε των ειδικών υποομάδων (agile teams) που συστάθηκαν εντός των μικτών ομάδων AWG/MPAG και IWG/MPPG για να μελετήσουν την επίδραση του υψηλότερου πληθωρισμού και των αυξανόμενων επιτοκίων στη χρηματοπιστωτική σταθερότητα, καθώς και της αρμόδιας για τη συστημική ρευστότητα υποομάδας εντός της ομάδας AWG/MPAG.
Η ΕΚΤ υποστήριξε επίσης το έργο του ΕΣΣΚ στους εξής τομείς: (α) μακροπροληπτικά εργαλεία κυβερνοανθεκτικότητας,[39] (β) συστημικές συνέπειες και επιλογές πολιτικής αναφορικά με τα κρυπτοστοιχεία και την αποκεντρωμένη χρηματοδότηση,[40] (γ) παρακολούθηση ευπαθειών που σχετίζονται με τους NBFI,[41] (δ) επιλογές πολιτικής για την αντιμετώπιση των κινδύνων αμοιβαίων κεφαλαίων που επενδύουν σε εταιρικά ομόλογα και σε ακίνητα,[42] (ε) ευπάθειες του τομέα των επαγγελματικών ακινήτων για τις οποίες δημοσιεύθηκε σύσταση του ΕΣΣΚ[43] και (στ) μακροπροληπτικά πλαίσια για τη διαχείριση των κλιματικών κινδύνων.[44] Λεπτομερέστερες πληροφορίες σχετικά με το ΕΣΣΚ δημοσιεύονται στον δικτυακό του τόπο και στις ετήσιες εκθέσεις του.
3.3 Μικροπροληπτικές δραστηριότητες για την ενίσχυση της ασφάλειας και της ευρωστίας επιμέρους τραπεζών
Οι τράπεζες παρέμειναν ανθεκτικές χάρη στην πρόοδο που είχε επιτευχθεί τα προηγούμενα χρόνια και στη συνεχή συνεργασία με τις εποπτικές αρχές
Παρά τα αποτελέσματα της SREP και παρά το γεγονός ότι οι ευρωπαϊκές τράπεζες εμφάνισαν πρωτοφανή κερδοφορία το 2023, η ΕΚΤ δεν θεωρεί ότι υπάρχουν περιθώρια εφησυχασμού. Η σταδιακά αυξανόμενη μετακύλιση των βασικών επιτοκίων της στα επιτόκια τραπεζικών καταθέσεων και η γενικότερη αύξηση του κόστους χρηματοδότησης των τραπεζών, σε συνδυασμό με την επιδείνωση της ποιότητας των ανοιγμάτων προς τον τομέα των ακινήτων και άλλους τομείς ευαίσθητους στις μεταβολές των επιτοκίων, θα μπορούσαν να θέσουν σε κίνδυνο τη διατήρηση της υψηλής κερδοφορίας. Το εποπτικό έργο της ΕΚΤ παραμένει σταθερά προσηλωμένο στις χρόνιες αδυναμίες της διαχείρισης κινδύνων, της διακυβέρνησης και των εσωτερικών ελέγχων, καθώς και στους αναδυόμενους κινδύνους.
Στη διάρκεια του 2023 η Τραπεζική Εποπτεία της ΕΚΤ απέκτησε πιο κινδυνοκεντρικό προσανατολισμό και έγινε πιο αποτελεσματική. Με βάση το σχετικό έργο από στελέχη της ΕΚΤ και τις συστάσεις ομάδας εμπειρογνωμόνων, η ΕΚΤ έθεσε σε εφαρμογή ένα νέο πλαίσιο ανοχής κινδύνου, το οποίο επιτρέπει στις εποπτικές αρχές να προσαρμόζουν και να ιεραρχούν τις εποπτικές τους δραστηριότητες ανάλογα με την κατάσταση της εκάστοτε εποπτευόμενης τράπεζας αντί να ακολουθούν μια ενιαία προσέγγιση για όλες τις τράπεζες (one-size-fits-all). Ομοίως, εισήγαγε ένα νέο πολυετές πλαίσιο αξιολόγησης για τη SREP, το οποίο επιτρέπει στις εποπτικές αρχές να ρυθμίζουν καλύτερα την ένταση και τη συχνότητα των αναλύσεών τους. Ξεκίνησε επίσης την ανάπτυξη ταχύτερων και ισχυρότερων διαδικασιών κλιμάκωσης, που θα αξιοποιούν όλο το φάσμα των διαθέσιμων εποπτικών εργαλείων, συμπεριλαμβανομένων των περιοδικών χρηματικών ποινών, λ.χ. στον τομέα των κλιματικών και περιβαλλοντικών κινδύνων.[45]
Τον Δεκέμβριο του 2023 η ΕΚΤ δημοσίευσε τις εποπτικές της προτεραιότητες για την περίοδο 2024-2026, με κύριους άξονες: (α) την ενίσχυση της ανθεκτικότητας σε άμεσες μακροχρηματοπιστωτικές και γεωπολιτικές διαταραχές, (β) την επιτάχυνση της αποτελεσματικής διόρθωσης των αδυναμιών στη διακυβέρνηση και στη διαχείριση των κλιματικών και περιβαλλοντικών κινδύνων και (γ) την προώθηση του ψηφιακού μετασχηματισμού και τη δημιουργία αξιόπιστων πλαισίων επιχειρησιακής ανθεκτικότητας.
Στο πλαίσιο των συνεχιζόμενων προσπαθειών της για μεγαλύτερη διαφάνεια, το 2023 η ΕΚΤ δημοσίευσε (α) την προσέγγιση τεσσάρων σταδίων για τον προσδιορισμό της απαίτησης του Πυλώνα 2 για κάθε επιμέρους κίνδυνο, (β) τη μεθοδολογία της SREP του 2024 για τον πιστωτικό κίνδυνο και την αντίστοιχη για τον κίνδυνο αγοράς, καθώς και (γ) τον Οδηγό σχετικά με τις διαδικασίες απόκτησης ειδικών συμμετοχών. Επίσης, τον Ιανουάριο του 2024 δημοσίευσε επικαιροποιημένη έκδοση του Εγχειριδίου εποπτείας, το οποίο είχε πρωτοδημοσιευθεί το 2018.
Τον Απρίλιο του 2023 η ΕΚΤ και το Ενιαίο Συμβούλιο Εξυγίανσης χαιρέτισαν το σύνολο των νομοθετικών προτάσεων της Ευρωπαϊκής Επιτροπής σχετικά με το ευρωπαϊκό πλαίσιο διαχείρισης κρίσεων και ασφάλισης των καταθέσεων.
Τον Οκτώβριο του 2023 η Claudia Buch διορίστηκε νέα Πρόεδρος του Εποπτικού Συμβουλίου της ΕΚΤ, σύμφωνα με την καθιερωμένη θεσμική διαδικασία επιλογής.
Αναλυτικότερες πληροφορίες είναι διαθέσιμες στον δικτυακό τόπο της ΕΚΤ για την τραπεζική εποπτεία και στην Ετήσια Έκθεση της ΕΚΤ για την εποπτική δραστηριότητα 2023.
Το 2023 σημειώθηκε περαιτέρω πρόοδος όσον αφορά τη βελτίωση του κανονιστικού πλαισίου του χρηματοπιστωτικού τομέα. Τα κυριότερα επιτεύγματα ήταν (α) η συμφωνία για την ενσωμάτωση στην ενωσιακή νομοθεσία των τελικών μεταρρυθμίσεων της Βασιλείας ΙΙΙ, (β) οι πρωτοβουλίες για την αντιμετώπιση των κλιματικών κινδύνων και (γ) η πρόταση ενίσχυσης του πλαισίου διαχείρισης κρίσεων και ασφάλισης καταθέσεων της ΕΕ. Σημαντική πρόοδος σημειώθηκε επίσης ως προς την κανονιστική ρύθμιση των κρυπτοστοιχείων και την ενίσχυση του κανονιστικού πλαισίου των υποδομών της αγοράς, λ.χ. όσον αφορά την κεντρική εκκαθάριση.
Οι εργασίες για το κανονιστικό πλαίσιο του τραπεζικού τομέα εστιάστηκαν κυρίως σε τρεις τομείς: ενσωμάτωση της Βασιλείας ΙΙΙ, ατζέντα της ΕΕ για τη βιώσιμη χρηματοδότηση και διαχείριση κρίσεων.
Οι συζητήσεις για την ολοκλήρωση της τραπεζικής ένωσης επικεντρώθηκαν κυρίως στη βελτίωση του πλαισίου διαχείρισης κρίσεων και ασφάλισης καταθέσεων της ΕΕ. Στις 18.4.2023 η Ευρωπαϊκή Επιτροπή δημοσίευσε νομοθετική πρόταση, με στόχο την ενίσχυση της διαχείρισης τραπεζικών κρίσεων στην ΕΕ και ιδίως των διαθέσιμων επιλογών των αρχών σε περίπτωση αφερεγγυότητας μικρού και μεσαίου μεγέθους τραπεζών. Σε γνώμη της[51] η ΕΚΤ τάχθηκε υπέρ της νομοθετικής πρότασης, υπογραμμίζοντας την ανάγκη βελτίωσης των εργαλείων και των χρηματοδοτικών επιλογών για τη διαχείριση κρίσεων. Πέρα από τα προτεινόμενα νομοθετικά μέτρα, τόνισε επίσης την ανάγκη περαιτέρω προόδου προς την ολοκλήρωση της τραπεζικής ένωσης. Ειδικότερα, αυτό απαιτεί τη δημιουργία ενός ευρωπαϊκού συστήματος ασφάλισης των καταθέσεων, καθώς και την εγκαθίδρυση ενός ευρωπαϊκού πλαισίου ρευστότητας κατά την εξυγίανση.
Σημειώθηκε σημαντική πρόοδος όσον αφορά την κανονιστική ρύθμιση των κρυπτοστοιχείων και τη βελτίωση του πλαισίου για την καταπολέμηση της νομιμοποίησης εσόδων από παράνομες δραστηριότητες
Επίσης, η ΕΚΤ συνέχισε να συμβάλλει ενεργά στην οριστικοποίηση της προτεινόμενης δέσμης νομοθετικών μέτρων της Ευρωπαϊκής Επιτροπής για την καταπολέμηση της νομιμοποίησης εσόδων από παράνομες δραστηριότητες και της χρηματοδότησης της τρομοκρατίας (ΚΞΧ/ΧΤ), στην οποία περιλαμβάνεται και πρόταση για τη σύσταση αρχής αρμόδιας για θέματα ΚΞΧ/ΧΤ σε επίπεδο ΕΕ. Όπως αναφέρει στις γνωμοδοτήσεις της,[53] η ΕΚΤ τάσσεται υπέρ της στενής συνεργασίας και της ανταλλαγής πληροφοριών μεταξύ εποπτικών αρχών ΚΞΧ/ΧΤ και της ευρωπαϊκής τραπεζικής εποπτείας και, γενικότερα, υποστηρίζει ένα αποτελεσματικό καθεστώς στην ΕΕ που θα αποτρέπει τη χρησιμοποίηση του χρηματοπιστωτικού συστήματος της Ένωσης για τη νομιμοποίηση εσόδων από παράνομες δραστηριότητες ή τη χρηματοδότηση της τρομοκρατίας.
Στήριξη της προόδου προς την ένωση κεφαλαιαγορών και ενίσχυση του κανονιστικού πλαισίου των NBFI
Συνέχιση των προσπαθειών για την προώθηση της ένωσης κεφαλαιαγορών και την κανονιστική ρύθμιση του τομέα των NBFI
Παράλληλα, η ΕΚΤ συνέχισε να τονίζει την ανάγκη να αντιμετωπιστούν οι διαρθρωτικές ευπάθειες των NBFI, καθώς και να βελτιωθεί από μακροπροληπτική σκοπιά το αντίστοιχο πλαίσιο πολιτικής. Στις εκδόσεις Financial Stability Review και Macroprudential Bulletin η ΕΚΤ αξιολόγησε τις πρόσφατες εντάσεις στον τομέα των NBFI και άντλησε συμπεράσματα πολιτικής όσον αφορά τη μόχλευση του τομέα και την ετοιμότητά του από άποψη ρευστότητας.[56] Συμμετείχε επίσης στην αξιολόγηση του ΣΧΣ σχετικά με την επίδραση της μόχλευσης του τομέα των NBFI στη χρηματοπιστωτική σταθερότητα και συνέβαλε ενεργά στις εν εξελίξει εργασίες πολιτικής για την αύξηση της ανθεκτικότητας των NBFI.[57] Αναφορικά με τα αμοιβαία κεφάλαια ανοικτού τύπου (open-ended), η ΕΚΤ συνέβαλε στην αναθεώρηση των συστάσεων πολιτικής του ΣΧΣ για την αντιμετώπιση των διαρθρωτικών αναντιστοιχιών ρευστότητας σ’ αυτούς τους οργανισμούς.[58]
Το Ευρωσύστημα διαδραματίζει κεντρικό ρόλο στην ανάπτυξη, τη λειτουργία και την επίβλεψη των υποδομών της αγοράς και των πληρωμών. Το 2023 ανανέωσε επιτυχώς το σύστημα πληρωμών χονδρικής και συνέχισε την ανάπτυξη των Υπηρεσιών TARGET. Με στόχο την περαιτέρω ενίσχυση της ενοποίησης και της καινοτομίας στις ευρωπαϊκές αγορές πληρωμών και τίτλων, το Ευρωσύστημα επικαιροποίησε τη στρατηγική του για τις πληρωμές λιανικής και άρχισε να αναλύει τις δυνητικές επιδράσεις των αναδυόμενων τεχνολογιών στον διακανονισμό χρηματοοικονομικών συναλλαγών χονδρικής. Στο πλαίσιο των εργασιών του για τη διερεύνηση του ενδεχόμενου έκδοσης ψηφιακού ευρώ, το Ευρωσύστημα μετέβη από τη φάση διερεύνησης στη φάση προετοιμασίας.
Περίπου 1.000 τράπεζες χρησιμοποιούν το T2 για την εκκίνηση εντολών πληρωμής σε ευρώ, είτε για δικό τους λογαριασμό είτε για λογαριασμό πελατών τους. Αν συνυπολογιστούν τα υποκαταστήματα και οι θυγατρικές, περισσότερες από 40.000 τράπεζες ανά τον κόσμο είναι προσβάσιμες μέσω του T2. Το 2023 διεκπεραιώθηκαν μέσω του Τ2 – και του προκατόχου του, του TARGET2 – κατά μέσο όρο 409.444 πληρωμές ημερησίως, με μέση ημερήσια αξία 2,2 τρισεκ. ευρώ, το οποίο αντιστοιχεί σε αύξηση κατά 2,9% του ημερήσιου όγκου πληρωμών σε σύγκριση με αυτόν που είχε διεκπεραιωθεί μέσω του TARGET2 το 2022.
Με την ένταξη της Κροατίας στη ζώνη του ευρώ από 1.1.2023, η κροατική χρηματοπιστωτική κοινότητα μετέπεσε από το εθνικό ΣΔΣΧ στο TARGET2/T2. Η ένταξη της κροατικής αγοράς στις Υπηρεσίες TARGET συνεχίστηκε τον Ιούνιο με τη μετάπτωση στην υπηρεσία για τον διακανονισμό άμεσων πληρωμών του TARGET (TIPS), και τον Σεπτέμβριο, με την ένταξη του κεντρικού αποθετηρίου τίτλων (ΚΑT) της Κροατίας στο TARGET2-Securities (T2S).
Η υπηρεσία TIPS εξακολούθησε να διαδραματίζει σημαντικό ρόλο το 2023 στην ανάπτυξη των άμεσων πληρωμών σε ευρώ, με την προσχώρηση και άλλων τραπεζών και εθνικών κοινοτήτων. Ο αυξημένος αριθμός μελών είχε ως αποτέλεσμα να αυξηθεί ο όγκος των συναλλαγών κατά περισσότερο από 127% σε σχέση με το 2022, καταγράφοντας μέγιστο τον Δεκέμβριο του 2023 με τον διακανονισμό 28 εκατομμυρίων άμεσων πληρωμών (έναντι 18,7 εκατομμυρίων τον Δεκέμβριο του 2022). Οι δοκιμές σύνδεσης της Sveriges Riksbank και της κορώνας Σουηδίας με το TIPS για τον διακανονισμό άμεσων πληρωμών το 2024 ολοκληρώθηκαν επιτυχώς. Η συνεργασία μεταξύ του Ευρωσυστήματος και της Danmarks Nationalbank για τη σύνδεση της κορώνας Δανίας με το TIPS (και με το Τ2) το 2025 συνεχίστηκε ομαλά.
Τον Ιούλιο του 2023 το Ευρωσύστημα δημοσίευσε μια νέα πολιτική τιμολόγησης για το TIPS, η οποία τέθηκε σε ισχύ την 1.1.2024 και διασφαλίζει ότι η υπηρεσία θα λειτουργεί με βάση την ανάκτηση του κόστους και όχι την πραγματοποίηση κερδών. Ταυτόχρονα, η νέα πολιτική τιμολόγησης αποσκοπεί να προωθήσει τη χρήση των άμεσων πληρωμών στην Ευρώπη, η οποία αναμένεται να επιταχυνθεί και ως αποτέλεσμα της νομοθετικής πρότασης της Ευρωπαϊκής Επιτροπής, με στόχο οι άμεσες πληρωμές σε ευρώ να γίνουν διαθέσιμες σε όλους τους πολίτες και τις επιχειρήσεις που τηρούν τραπεζικό λογαριασμό στην ΕΕ και στις χώρες του Ευρωπαϊκού Οικονομικού Χώρου.
Εκτός από τις τρεις υπηρεσίες διακανονισμού (T2, T2S και TIPS), το Ευρωσύστημα αναπτύσσει μια νέα Υπηρεσία του TARGET, το ECMS, ένα ενιαίο σύστημα διαχείρισης των τίτλων που χρησιμοποιούνται ως εξασφαλίσεις στις πιστοδοτικές πράξεις του Ευρωσυστήματος για όλες τις χώρες της ζώνης του ευρώ. Η έναρξη λειτουργίας του ECMS μετατέθηκε από τον Απρίλιο του 2024 στον Νοέμβριο του 2024, προκειμένου να δοθεί στους χρήστες περισσότερος χρόνος για να ολοκληρώσουν τις δοκιμές των λειτουργιών του ECMS σε ένα σταθερό περιβάλλον.
Η ΕΚΤ ξεκίνησε τη φάση προετοιμασίας του έργου για το ψηφιακό ευρώ
Η διετής φάση διερεύνησης, ως μέρος του έργου για το ψηφιακό ευρώ, ολοκληρώθηκε τον Οκτώβριο του 2023. Με βάση την Απολογιστική έκθεση τη φάσης διερεύνησης, το Διοικητικό Συμβούλιο της ΕΚΤ αποφάσισε την έναρξη της φάσης προετοιμασίας. Η έναρξη της νέας φάσης δεν προδικάζει την απόφαση για το αν θα εκδοθεί ψηφιακό ευρώ ή όχι. Επ’ αυτού θα αποφασίσει το Διοικητικό Συμβούλιο μόνο αφού πρώτα εγκριθεί το νομοθετικό πλαίσιο για το ψηφιακό ευρώ σε επίπεδο ΕΕ.
Το πρώτο στάδιο της φάσης προετοιμασίας, που ξεκίνησε την 1.11.2023, θα είναι διετές και θα θέσει τα θεμέλια για τη δυνητική έκδοση ψηφιακού ευρώ. Εντός αυτής της διετίας, έμφαση θα δοθεί στην οριστικοποίηση του εγχειριδίου κανόνων για το ψηφιακό ευρώ και στην επιλογή παρόχων που θα μπορούσαν δυνητικά να αναπτύξουν τη σχετική πλατφόρμα και υποδομή. Το Ευρωσύστημα θα πραγματοποιήσει επίσης περαιτέρω δοκιμές και πειράματα, και θα συνεχίσει να διαβουλεύεται με όλες τις ενδιαφερόμενες πλευρές, συμπεριλαμβανομένων των μελών του ευρύτερου κοινού, προκειμένου να διασφαλίσει ότι το ψηφιακό ευρώ θα πληροί τα υψηλότερα πρότυπα ποιότητας, ασφάλειας, προστασίας των προσωπικών δεδομένων και ευχρηστίας.
Για τα πιθανά επόμενα βήματα θα αποφασίσει το Διοικητικό Συμβούλιο, με βάση τα αποτελέσματα του πρώτου σταδίου της φάσης προετοιμασίας και τις εξελίξεις της νομοθετικής διαδικασίας.
Τον Νοέμβριο του 2023 το Ευρωσύστημα δημοσίευσε την επικαιροποιημένη στρατηγική του για τις πληρωμές λιανικής εν όψει των σημαντικών αλλαγών που συνέβησαν στον χώρο των πληρωμών κατά την τετραετία από την εισαγωγή της. Ειδικότερα, οι τεχνολογικοί κολοσσοί έχουν αυξήσει τις δραστηριότητές τους στον τομέα των πληρωμών, γεγονός που θα μπορούσε να έχει αρνητικές συνέπειες για τη στρατηγική αυτονομία της Ευρώπης στον τομέα των πληρωμών. Επιπλέον, ο ρωσοουκρανικός πόλεμος ανέδειξε τη σημασία των (κυβερνο)κινδύνων για τις υποδομές ζωτικής σημασίας στην Ευρώπη, συμπεριλαμβανομένων των υπηρεσιών πληρωμών. Τέλος, σημειώθηκε σημαντική πρόοδος όσον αφορά το έργο για το ψηφιακό ευρώ.
Σημειώθηκε πρόοδος όσον αφορά τη χρηματοπιστωτική ενοποίηση στον τομέα των μετασυναλλακτικών υπηρεσιών
Προκειμένου να εντοπίσει τα εναπομένοντα εμπόδια όσον αφορά την ενοποίηση των αγορών μετασυναλλακτικών υπηρεσιών επί τίτλων στην ΕΕ, η AMI-SeCo ξεκίνησε τη διενέργεια έρευνας μεταξύ των μελών της και των Εθνικών Ομάδων Ενδιαφερόμενων Φορέων τον Νοέμβριο του 2023. Η AMI-SeCo παρείχε επίσης στην Ευρωπαϊκή Επιτροπή και το Ευρωπαϊκό Συμβούλιο τη συνεισφορά της επί μετασυναλλακτικών θεμάτων όσον αφορά την πρόταση της Επιτροπής για αποτελεσματικότερες διασυνοριακές διαδικασίες παρακράτησης φόρου στην πηγή. Επίσης, γνωστοποίησε στην Ευρωπαϊκή Αρχή Κινητών Αξιών και Αγορών (ESMA) τις απόψεις της σχετικά με ενδεχόμενη συντόμευση του τυπικού κύκλου διακανονισμού τίτλων των δύο ημερών μετά την ημερομηνία συμφωνίας της συναλλαγής (T+2).
Τέλος, το Ευρωσύστημα έχει ξεκινήσει να αναλύει τον δυνητικό αντίκτυπο των αναδυόμενων τεχνολογιών, συμπεριλαμβανομένης της τεχνολογίας κατανεμημένου καθολικού (DLT), στον διακανονισμό χρηματοοικονομικών συναλλαγών χονδρικής (βλ. Πλαίσιο 4).
Η ασφαλής και αποτελεσματική λειτουργία των υποδομών των χρηματοπιστωτικών αγορών, καθώς και των πληρωμών στη ζώνη του ευρώ, αποτελεί σταθερή προτεραιότητα του Ευρωσυστήματος υπό την ιδιότητά του ως φορέα επίβλεψης. Επιπλέον, ως κεντρική εκδοτική τράπεζα για το ευρώ, το Ευρωσύστημα συμμετέχει σε συμφωνίες συνεργασίας με υποδομές των χρηματοπιστωτικών αγορών εκτός της ζώνης του ευρώ οι οποίες έχουν σημαντική δραστηριότητα σε ευρώ.
Όσον αφορά την επίβλεψη των Υπηρεσιών TARGET του Ευρωσυστήματος (βλ. Ενότητα 4.1), οι βασικές προτεραιότητες περιλάμβαναν την παρακολούθηση του έργου για την ενοποίηση των Υπηρεσιών T2 και T2S πριν από την έναρξη λειτουργίας του νέου σχήματος τον Μάρτιο του 2023 και την ένταξη νέων αγορών. Επιπλέον, τον Οκτώβριο του 2023 ξεκίνησαν συνολικές αξιολογήσεις των Υπηρεσιών T2/TIPS και του T2S, όσον αφορά τη συμμόρφωσή τους προς τον Κανονισμό σχετικά με τις απαιτήσεις επίβλεψης για τα συστημικώς σημαντικά συστήματα πληρωμών (ΣΣΣΠ) και προς τις Αρχές CPMI-IOSCO αντίστοιχα.
Το Ευρωσύστημα επιβλέπει και άλλα ΣΣΣΠ, όπως το EURO1, το STEP2-T και το MasterCard Clearing Management System (MCMS). Το 2023 επικεντρώθηκε στην οριστικοποίηση της πρώτης συνολικής αξιολόγησης του MCMS σε σχέση με τον Κανονισμό για τα ΣΣΣΠ, στην έναρξη νέων συνολικών αξιολογήσεων του EURO1 και του STEP2-T σε σχέση με τον ίδιο Κανονισμό, στην αξιολόγηση του MCMS βάσει των προσδοκιών επίβλεψης όσον αφορά την ανθεκτικότητα σε κυβερνοαπειλές για τις υποδομές χρηματοπιστωτικών αγορών (cyber resilience oversight expectations), καθώς και στην παρακολούθηση της μετάπτωσης του EURO1 στο πρότυπο ISO20022.
Όσον αφορά τα μέσα πληρωμών, τα σχήματα και τους μηχανισμούς πληρωμών, το 2023 το Ευρωσύστημα πέτυχε ένα ορόσημο, καθώς προσδιόρισε τους μηχανισμούς πληρωμών που θα υπάγονται στο πλαίσιό του για την επίβλεψη των μέσων, των σχημάτων και των μηχανισμών ηλεκτρονικών πληρωμών (πλαίσιο PISA). Εκτός από τις νέες οντότητες που εντάχθηκαν στο πλαίσιο PISA, το Ευρωσύστημα αξιολόγησε επίσης την πρώτη ομάδα πανευρωπαϊκών σχημάτων και συνέχισε το έργο του για την παρακολούθηση της απάτης μέσω καρτών.
Ως κεντρική εκδοτική τράπεζα για το ευρώ, το Ευρωσύστημα εξακολουθεί να συμμετέχει σε συμφωνίες συλλογικής επίβλεψης και διαχείρισης κρίσεων για τις υποδομές των χρηματοπιστωτικών αγορών που έχουν σημαντικές δραστηριότητες σε ευρώ. Στον τομέα των κεντρικών αντισυμβαλλομένων (CCP), το Ευρωσύστημα συνέβαλε στην αξιολόγηση των αλλαγών όσον αφορά τη διαχείριση κινδύνων, όπως επίσης και των προτάσεων για την επέκταση των υπηρεσιών, τα σχέδια ανάκαμψης και τα σχέδια εξυγίανσης. Όσον αφορά τον διακανονισμό τίτλων, το Ευρωσύστημα συνέχισε να συμβάλλει στην τακτική αξιολόγηση των ΚΑT βάσει του Κανονισμού για τα Κεντρικά Αποθετήρια Τίτλων και να προετοιμάζεται για τη μελλοντική αδειοδότηση οντοτήτων που διαχειρίζονται υποδομές της αγοράς βασιζόμενες σε τεχνολογία κατανεμημένου καθολικού δυνάμει του Κανονισμού (ΕΕ) 2022/858 (Κανονισμός σχετικά με ένα πιλοτικό καθεστώς για την τεχνολογία κατανεμημένου καθολικού).
Στον τομέα της ανθεκτικότητας έναντι κυβερνοαπειλών, ολοκληρώθηκε η επανεξέταση της στρατηγικής του Ευρωσυστήματος για την ανθεκτικότητα των υποδομών των χρηματοπιστωτικών αγορών. Οι λεπτομέρειες των βελτιώσεων και των αναθεωρήσεων που υιοθετήθηκαν θα ανακοινωθούν στις αρχές του 2024. Επιπλέον, το ΕΣΚΤ διενήργησε την τακτική του έρευνα κυβερνοανθεκτικότητας σε πάνω από 80 υποδομές χρηματοπιστωτικών αγορών στην ΕΕ και εκκίνησε τις επακόλουθες ενέργειες σε συνεργασία με τους αντίστοιχους φορείς επίβλεψης και τις αφορώμενες οντότητες.
Η ΕΚΤ συνέβαλε σε διάφορες ομάδες εργασίας παγκοσμίως που ασχολούνται με θέματα επίβλεψης (π.χ. πρακτικές καθορισμού περιθωρίων αποτίμησης κεντρικών αντισυμβαλλόμενων, ασφαλιστικές δικλίδες των υποδομών των χρηματοπιστωτικών αγορών έναντι χρηματοπιστωτικών κινδύνων οι οποίοι δεν σχετίζονται με αθετήσεις υποχρεώσεων συμμετεχόντων ή με συστήματα σταθερών κρυπτονομισμάτων), καθώς και στην πανευρωπαϊκή εποπτική άσκηση προσομοίωσης ακραίων καταστάσεων για κεντρικούς αντισυμβαλλομένους υπό τον συντονισμό της ESMA. Η ΕΚΤ δημοσίευσε επίσης επισκόπηση υποδειγμάτων καθορισμού αρχικών περιθωρίων αποτίμησης των κεντρικών αντισυμβαλλομένων της ΕΕ, παρακολουθούσε διαρκώς τον αντίκτυπο της αυξημένης μεταβλητότητας των αγορών στους κεντρικούς αντισυμβαλλομένους και τα μέλη τους, και συνδιοργάνωσε, από κοινού με την Deutsche Bundesbank και τη Federal Reserve Bank of Chicago, την Κοινή Διάσκεψη του 2023 σχετικά με τη διαχείριση του κινδύνου κεντρικού αντισυμβαλλομένου, με στόχο να διευκολύνει τον διάλογο μεταξύ του κλάδου, των ρυθμιστικών φορέων και της πανεπιστημιακής κοινότητας.
Το Ευρωσύστημα συνεισφέρει τακτικά στη διαμόρφωση νέων κανονισμών της ΕΕ για τις υποδομές των χρηματοπιστωτικών αγορών και τις πληρωμές. Συγκεκριμένα, το 2023 συνεισέφερε στη Γνώμη της ΕΚΤ σχετικά με την αναθεώρηση του Κανονισμού για τις Υποδομές των Ευρωπαϊκών Αγορών. Η ΕΚΤ συνέβαλε επίσης ενεργά στο νομοπαρακευαστικό έργο για την Ψηφιακή Επιχειρησιακή Ανθεκτικότητα (Κανονισμός DORA), ιδίως στον τομέα των δοκιμών παρείσδυσης βάσει απειλών (TLPT) που αναπτύσσονται σύμφωνα με το ευρωπαϊκό πλαίσιο δοκιμών Threat Intelligence-based Ethical Red-Teaming (TIBER-EU).
Το Ευρωσύστημα αναλύει τον δυνητικό αντίκτυπο αναδυόμενων τεχνολογιών, όπως η τεχνολογία κατανεμημένου καθολικού (DLT), στον διακανονισμό χρηματοοικονομικών συναλλαγών χονδρικής. Το έργο αυτό εντάσσεται στις προσπάθειες του Ευρωσυστήματος να διασφαλίσει ότι οι κεντρικές τράπεζες συμβαδίζουν με τις εξελίξεις και συμβάλλουν στην ψηφιακή καινοτομία στους τομείς των πληρωμών και του διακανονισμού τίτλων.
Ο χρηματοπιστωτικός κλάδος ενδιαφέρεται όλο και περισσότερο για τις πιθανές εφαρμογές της τεχνολογίας DLT, μεταξύ άλλων για συναλλαγές που διακανονίζονται επί του παρόντος σε χρήμα κεντρικής τράπεζας (CeBM). Αν ο κλάδος υιοθετήσει ευρέως την τεχνολογία DLT, οι κεντρικές τράπεζες ενδέχεται να χρειαστεί να λάβουν μέτρα για να διασφαλίσουν την ομαλή λειτουργία των συστημάτων πληρωμών και ότι το χρήμα κεντρικής τράπεζας παραμένει ένα νομισματικό σημείο αναφοράς που στηρίζει τη σταθερότητα, την ενοποίηση και την αποτελεσματικότητα του ευρωπαϊκού χρηματοπιστωτικού συστήματος.
Το Ευρωσύστημα έχει προσδιορίσει τέσσερα βασικά μοντέλα που θα μπορούσαν να καθιστούν εφικτό τον διακανονισμό συναλλαγών χονδρικής σε χρήμα κεντρικής τράπεζας όταν π.χ. το σκέλος της συναλλαγής που αφορά τους τίτλους διακανονίζεται με χρήση υποδομής DLT (Σχήμα Α).
Μοντέλα για τον διακανονισμό σε χρήμα κεντρικής τράπεζας των συναλλαγών χονδρικής που έχουν καταχωρηθεί σε πλατφόρμες DLT
Πηγή: Βλ. Neuhaus, H. and Plooij, M., “Central bank money settlement of wholesale transactions in the face of technological innovation”, Economic Bulletin, Issue 8, ECB, 2023.Σημειώσεις: Οι μπλε γραμμές, κουκκίδες και εικονίδια αντιπροσωπεύουν το χρήμα κεντρικής τράπεζας (CeBM). Οι μωβ γραμμές, κουκκίδες και εικονίδια αντιπροσωπεύουν τίτλους.
Συγκροτήθηκε ειδική ομάδα επαφών με εκπροσώπους της αγοράς (market contact group on DLT) που θα υποστηρίξει το διερευνητικό έργο του Ευρωσυστήματος. Η ομάδα αυτή παρέχει εμπειρογνωμοσύνη και τηρεί ενήμερο το Ευρωσύστημα για τις εξελίξεις στη χρήση της τεχνολογίας DLT και άλλων νέων τεχνολογιών στις χρηματοπιστωτικές αγορές χονδρικής.
5 Δραστηριότητες στις αγορές και χρηματοπιστωτικές υπηρεσίες που παρέχονται προς άλλα ιδρύματα
Το Ευρωσύστημα ενέκρινε τον Αύγουστο του 2023 νέο πλαίσιο για τη σύναψη συμφωνιών παροχής ρευστότητας (liquidity lines) σε ευρώ με κεντρικές τράπεζες εκτός της ζώνης του ευρώ και διατήρησε σε ισχύ διάφορες ήδη υπάρχουσες συμφωνίες παροχής ρευστότητας με κεντρικές τράπεζες εκτός της ζώνης του ευρώ, παρέχοντας έτσι έναν μηχανισμό στήριξης της χρηματοδότησης μέσω της αγοράς. Η ΕΚΤ συνέχισε να προσφέρει σε τακτική βάση πράξεις παροχής ρευστότητας σε δολάρια ΗΠΑ σε αντισυμβαλλομένους που εδρεύουν στη ζώνη του ευρώ. Δεν πραγματοποίησε παρεμβάσεις στην αγορά συναλλάγματος, ενώ εξακολούθησε να είναι υπεύθυνη για τη διαχείριση ποικίλων χρηματοπιστωτικών πράξεων για λογαριασμό της Ευρωπαϊκής Ένωσης και να έχει συντονιστικό ρόλο όσον αφορά το πλαίσιο των υπηρεσιών διαχείρισης συναλλαγματικών διαθεσίμων τις οποίες προσφέρει το Ευρωσύστημα.
Οι συμφωνίες ανταλλαγής και επαναγοράς νομισμάτων του Eυρωσυστήματος είναι μέσα νομισματικής πολιτικής. Συμβάλλουν ώστε οι εντάσεις στις διεθνείς χρηματοδοτικές αγορές να μη διαταράσσουν την αποτελεσματικότητα της μετάδοσης της νομισματικής πολιτικής στη ζώνη του ευρώ. Στον Πίνακα 5.1 παρουσιάζεται το σύνολο των γραμμών ρευστότητας που βρίσκονταν σε ισχύ στις 31.12.2023.
Το 2023 η ΕΚΤ συνέχισε να παρέχει ρευστότητα σε δολάρια ΗΠΑ σε εβδομαδιαία βάση, με διάρκεια επτά ημερών, σε συντονισμό με άλλες πέντε κεντρικές τράπεζες (την Ομοσπονδιακή Τράπεζα των ΗΠΑ, την Τράπεζα του Καναδά, την Τράπεζα της Αγγλίας, την Τράπεζα της Ιαπωνίας και την Εθνική Τράπεζα της Ελβετίας), οι οποίες μαζί με την ΕΚΤ απαρτίζουν το δίκτυο συμφωνιών ανταλλαγής νομισμάτων (swap line network). Μεταξύ 20 Μαρτίου και 30 Απριλίου 2023 η ΕΚΤ αύξησε τη συχνότητα των διάρκειας επτά ημερών πράξεων παροχής ρευστότητας σε δολάρια ΗΠΑ σε ημερήσια, σε συντονισμό με τις άλλες κεντρικές τράπεζες του δικτύου. Σκοπός ήταν να ενισχυθεί η αποτελεσματικότητα των συγκεκριμένων πράξεων και να ενδυναμωθεί ο ρόλος τους ως μηχανισμού ασφαλείας σε μια περίοδο έντονων πιέσεων στις συνθήκες άντλησης χρηματοδότησης σε δολάρια ΗΠΑ. Ο δανεισμός εκ μέρους των αντισυμβαλλομένων της ζώνης του ευρώ παρέμεινε περιορισμένος καθ’ όλη τη διάρκεια του έτους.
Πηγή: ΕΚΤ.Σημειώσεις: Κατάλογος των συμφωνιών παροχής ρευστότητας που διατηρεί το Ευρωσύστημα με κεντρικές τράπεζες (ως είχε στις 31.12.2023). Ο πίνακας δεν περιλαμβάνει τις συμφωνίες επαναγοράς (repo lines) με κεντρικές τράπεζες εκτός της ζώνης του ευρώ στο πλαίσιο της διευκόλυνσης EUREP του Ευρωσυστήματος, για την οποία η ΕΚΤ δεν αποκαλύπτει τους αντισυμβαλλομένους της. Βάσει του νέου πλαισίου, από τις 16.1.2024 η ΕΚΤ δημοσιοποιεί όλες τις συμφωνίες παροχής ρευστότητας.
Η ΕΚΤ δεν πραγματοποίησε παρεμβάσεις στην αγορά συναλλάγματος το 2023. Από τη θέσπιση του ευρώ μέχρι σήμερα η ΕΚΤ έχει παρέμβει στην αγορά συναλλάγματος δύο φορές – το 2000 και το 2011. Στοιχεία για τις παρεμβάσεις στις αγορές συναλλάγματος δημοσιεύονται ανά τρίμηνο στον δικτυακό τόπο της ΕΚΤ και στη στατιστική βάση δεδομένων Statistical Data Warehouse με χρονική υστέρηση ενός τριμήνου. Οι πληροφορίες που δημοσιεύονται στον τριμηνιαίο πίνακα παρουσιάζονται και συγκεντρωτικά στον Πίνακα 5.2. Σε περίπτωση που δεν έχουν πραγματοποιηθεί παρεμβάσεις στην αγορά συναλλάγματος στη διάρκεια του επισκοπούμενου τριμήνου, αυτό αναφέρεται ρητώς.
Το πλαίσιο δημοσίευσης στοιχείων καλύπτει τις παρεμβάσεις στην αγορά συναλλάγματος που πραγματοποιούνται από την ΕΚΤ μονομερώς και σε συντονισμό με άλλες διεθνείς αρχές, καθώς και παρεμβάσεις στα όρια της ζώνης διακύμανσης (at the margins) εντός του μηχανισμού συναλλαγματικών ισοτιμιών (ΜΣΙ ΙΙ).
Στις 31.12.2023 το συνολικό ανεξόφλητο ονομαστικό υπόλοιπο στο πλαίσιο του MTFA ήταν 200 εκατ. ευρώ, στο πλαίσιο του EFSM ήταν 42,8 δισεκ. ευρώ, στο πλαίσιο της διευκόλυνσης SURE ήταν 98,4 δισεκ. ευρώ και στο πλαίσιο της σύμβασης δανειακής διευκόλυνσης για την Ελλάδα ήταν 39,54 δισεκ. ευρώ. Τέλος, το 2023 η ΕΚΤ διεκπεραίωσε εκταμιεύσεις και πληρωμές τόκων δανείων και επιχορηγήσεων NGEU από και προς διάφορα κράτη-μέλη, καθώς και δανείων ΜFA+ προς την Ουκρανία.
Ορισμένες ΕθνΚΤ του Ευρωσυστήματος παρείχαν υπηρεσίες στο πλαίσιο του ERMS
Το 2023 συνέχισε να προσφέρεται ολοκληρωμένη δέσμη χρηματοπιστωτικών υπηρεσιών σύμφωνα με το πλαίσιο Υπηρεσιών Διαχείρισης Συναλλαγματικών Διαθεσίμων του Eυρωσυστήματος (ERMS), το οποίο θεσπίστηκε το 2005 με σκοπό τη διαχείριση συναλλαγματικών διαθεσίμων σε ευρώ για λογαριασμό πελατών του. Ορισμένες ΕθνΚΤ του Eυρωσυστήματος παρέχουν χρηματοπιστωτικές υπηρεσίες στο πλαίσιο αυτό, υπό εναρμονισμένους όρους και προϋποθέσεις και σύμφωνα με τα πρότυπα της αγοράς, σε κεντρικές τράπεζες, νομισματικές αρχές και δημόσιους φορείς χωρών εκτός της ζώνης του ευρώ, καθώς και σε διεθνείς οργανισμούς. Η ΕΚΤ έχει αναλάβει τον γενικό συντονισμό, παρακολουθεί την ομαλή λειτουργία των υπηρεσιών, προωθεί αλλαγές για τη βελτίωση του πλαισίου και καταρτίζει σχετικές αναφορές για τα όργανα λήψης αποφάσεων της ΕΚΤ.
Ο αριθμός των δηλωθέντων λογαριασμών πελατών στο ERMS ήταν 273 στο τέλος του 2023, έναντι 270 στο τέλος του 2022. Το συνολικό υπό διαχείριση χαρτοφυλάκιο (ταμειακά διαθέσιμα και τίτλοι) στο πλαίσιο του ERMS μειώθηκε το 2023 κατά περίπου 20% σε σύγκριση με το 2022.
6 Τα μετρητά παραμένουν το πιο συχνά χρησιμοποιούμενο μέσο πληρωμής μεταξύ των Ευρωπαίων πολιτών, με χαμηλό επίπεδο παραχάραξης
Η κυκλοφορία τραπεζογραμματίων ευρώ επηρεάστηκε από τις αυξήσεις των βασικών επιτοκίων της ΕΚΤ, καθώς μειώθηκε η διακράτηση μετρητών ως μέσου αποθήκευσης αξίας. Η μεγάλη πλειονότητα των Ευρωπαίων πολιτών θεωρεί σημαντικό να έχει τη δυνατότητα πληρωμής με μετρητά. Για τον λόγο αυτό, η ΕΚΤ επιδιώκει να διασφαλίσει ότι τα μετρητά θα παραμείνουν ευρύτερα προσβάσιμα και αποδεκτά στη ζώνη του ευρώ.
Το Ευρωσύστημα έχει επίσης δεσμευθεί ότι τα μετρητά θα παραμείνουν όσο το δυνατόν πιο βιώσιμα και φιλικά προς το περιβάλλον και αξιολόγησε το περιβαλλοντικό αποτύπωμα των πληρωμών σε μετρητά. Οι προετοιμασίες για την ανάπτυξη νέας σειράς τραπεζογραμματίων ευρώ αποτελούν ευκαιρία ώστε τα τραπεζογραμμάτια ευρώ να είναι πιο φιλικά σε όλους τους Ευρωπαίους πολίτες, γι’ αυτό και καθ’ όλη τη διάρκεια της διαδικασίας σχεδιασμού ζητείται η γνώμη του κοινού.
6.1 Κυκλοφορία των τραπεζογραμματίων ευρώ και διασφάλιση της πρόσβασης σε μετρητά και της αποδοχής τους
Η κυκλοφορία των τραπεζογραμματίων ευρώ επηρεάστηκε από τις αυξήσεις των επιτοκίων
Στο τέλος του 2023 η κυκλοφορία των τραπεζογραμματίων ευρώ ανήλθε σε 29,8 δισεκατομμύρια τεμάχια και η συνολική αξία τους σε 1,57 τρισεκ. ευρώ. Οι αυξήσεις των βασικών επιτοκίων της ΕΚΤ από τον Ιούλιο του 2022 και εξής συνεχίζουν να επηρεάζουν αρνητικά τη διακράτηση μετρητών ως μέσου αποθήκευσης αξίας, καθώς τα τραπεζογραμμάτια δεν αποφέρουν τόκους. Κατά συνέπεια, το 2023 χαρακτηρίστηκε από πολύ χαμηλούς ή και αρνητικούς ετήσιους ρυθμούς μεταβολής, 1,2% και -0,3% όσον αφορά τον αριθμό και την αξία των τραπεζογραμματίων αντίστοιχα.
Προκειμένου να διατηρηθεί η ποιότητα των τραπεζογραμματίων ευρώ σε κυκλοφορία και η εμπιστοσύνη σε αυτά, οι εθνικές κεντρικές τράπεζες του Ευρωσυστήματος επεξεργάστηκαν 25,3 δισεκατομμύρια τραπεζογραμμάτια ευρώ και αντικατέστησαν 3,3 δισεκατομμύρια φθαρμένα τραπεζογραμμάτια με νεοεκτυπωθέντα τραπεζογραμμάτια.
Η αξία των κερμάτων ευρώ σε κυκλοφορία αυξήθηκε κατά 3,2% ετησίως, φθάνοντας τα 33,5 δισεκ. ευρώ στο τέλος του 2023 και ο αριθμός τους ανήλθε σε 148,2 δισεκατομμύρια κέρματα ευρώ.
Το Περιβαλλοντικό Αποτύπωμα Προϊόντος εξετάζει ολόκληρο τον κύκλο ζωής των τραπεζογραμματίων από τις πρώτες ύλες έως την παραγωγή, τη διανομή και την απόρριψη
Η ΕΚΤ διεξήγαγε μελέτη Περιβαλλοντικού Αποτυπώματος Προϊόντος για τα τραπεζογραμμάτια ευρώ με σκοπό να αξιολογήσει το περιβαλλοντικό αποτύπωμα των πληρωμών που πραγματοποιεί ένα άτομο ανά έτος χρησιμοποιώντας τραπεζογραμμάτια ευρώ.
Τα αποτελέσματα της μελέτης έδειξαν ότι το περιβαλλοντικό αποτύπωμα της κατά κεφαλήν ετήσιας χρήσης τραπεζογραμματίων ευρώ ισοδυναμεί με οδήγηση αυτοκινήτου για 8 χλμ. και αποτελεί μόλις το 0,01% του αντίστοιχου συνολικού ετήσιου αποτυπώματος που συνδέεται με καταναλωτικές δραστηριότητες.
Η μελέτη Περιβαλλοντικού Αποτυπώματος Προϊόντος εξέτασε επίσης την πρόοδο που έχει επιτευχθεί μέχρι σήμερα
Τα τραπεζογραμμάτια επαναχρησιμοποιούνται αρκετές φορές από τη στιγμή που θα τεθούν σε κυκλοφορία. Το στάδιο της διανομής, στο οποίο συμπεριλαμβάνονται η κατανάλωση ενέργειας και η μεταφορά, είναι η συνιστώσα με τη μεγαλύτερη συμβολή στο περιβαλλοντικό τους αποτύπωμα. Σε σύγκριση με τη χρήση συμβατικού βάμβακος από μη βιώσιμες πηγές, η χρήση βιώσιμου βάμβακος στο χαρτί των τραπεζογραμματίων μείωσε τις περιβαλλοντικές επιπτώσεις των τραπεζογραμματίων ευρώ κατά σχεδόν 50% και το συνολικό αποτύπωμα των πληρωμών σε τραπεζογραμμάτια ευρώ κατά 3,6%. Η μετάβαση σε αυξημένη χρήση βάμβακα βιολογικής καλλιέργειας προβλέπεται να οδηγήσει σε νέες μειώσεις την προσεχή περίοδο. Έχει ήδη ξεκινήσει εκτεταμένη έρευνα και ανάπτυξη προκειμένου να προσδιοριστούν εναλλακτικές μέθοδοι απόρριψης των τραπεζογραμματίων, όπως η ανακύκλωση και η επαναχρησιμοποίηση των απορριφθέντων υλικών.
Το 2023 καταγράφηκε ένα από τα χαμηλότερα επίπεδα πλαστών τραπεζογραμματίων αναλογικά με τα τραπεζογραμμάτια σε κυκλοφορία
Αριθμός πλαστών τραπεζογραμματίων που εντοπίζονται ετησίως ανά εκατομμύριο γνήσιων τραπεζογραμματίων σε κυκλοφορία
Η ΕΚΤ ετοιμάζεται να αναπτύξει μια νέα σειρά τραπεζογραμματίων ευρώ με σκοπό να τα καταστήσει εξίσου ανθεκτικά στην παραχάραξη και όσο το δυνατόν πιο φιλικά προς το περιβάλλον. Η διαδικασία αυτή απηχεί τη δέσμευση του Ευρωσυστήματος να διατηρήσει τα μετρητά σε χρήση και αποτελεί ευκαιρία για να γίνουν τα τραπεζογραμμάτια ευρώ πιο φιλικά προς όλους τους Ευρωπαίους πολίτες.
Προκειμένου να διασφαλιστεί ότι ο μελλοντικός σχεδιασμός θα αντικατοπτρίζει τις προτιμήσεις των Ευρωπαίων πολιτών, ζητείται η γνώμη του κοινού καθ’ όλη τη διάρκεια της διαδικασίας επανασχεδιασμού
Μια διεπιστημονική συμβουλευτική ομάδα – με μέλη από όλες τις χώρες της ζώνης του ευρώ – εισηγήθηκε έναν κατάλογο υποψήφιων θεμάτων που προκρίθηκαν με τη συμβολή των πολιτών. Στη συνέχεια το Διοικητικό Συμβούλιο επέλεξε επτά θέματα και οι πολίτες κλήθηκαν να εκφράσουν τις προτιμήσεις τους. Με βάση τα αποτελέσματα δύο ερευνών γνώμης του κοινού που διενεργήθηκαν το καλοκαίρι του 2023, το Διοικητικό Συμβούλιο επέλεξε τα θέματα “Ευρωπαϊκός πολιτισμός” και “Ποταμοί και πτηνά” ως δύο πιθανές υποψηφιότητες για τα μελλοντικά τραπεζογραμμάτια ευρώ.
Απόφαση για τα τελικά σχέδια και τον χρόνο παραγωγής και έκδοσης των νέων τραπεζογραμματίων αναμένεται να ληφθεί το 2026
Επιπλέον, το Διοικητικό Συμβούλιο αποφάσισε να συγκροτήσει μια συμβουλευτική ομάδα, επιφορτισμένη να προτείνει, έως το τέλος του 2024, πιθανά μοτίβα για την απεικόνιση των επιλεγμένων θεμάτων. Στη συνέχεια, θα διεξαχθεί διαγωνισμός για τον σχεδιασμό των νέων τραπεζογραμματίων. Οι Ευρωπαίοι πολίτες θα έχουν και πάλι την ευκαιρία να εκφράσουν τις προτιμήσεις τους σχετικά με τα διάφορα σχέδια. Η ΕΚΤ αναμένεται να αποφασίσει το 2026 για τα τελικά σχέδια και για τον χρόνο της παραγωγής και έκδοσης των νέων τραπεζογραμματίων. Από τη λήψη της απόφασης για την παραγωγή των νέων τραπεζογραμματίων μέχρι την έκδοση των πρώτων τραπεζογραμματίων θα μεσολαβήσουν κάποια χρόνια.
Η ΕΚΤ – επικουρούμενη από τις εθνικές κεντρικές τράπεζες (ΕθνΚΤ) – αναπτύσσει, συλλέγει, καταρτίζει και κοινοποιεί ευρύ φάσμα στατιστικών στοιχείων και δεδομένων που παρέχουν την αναγκαία υποστήριξη στη νομισματική πολιτική της ΕΚΤ, καθώς και στα καθήκοντα του Ευρωπαϊκού Συστήματος Κεντρικών Τραπεζών (ΕΣΚΤ) και του Ευρωπαϊκού Συμβουλίου Συστημικού Κινδύνου που σχετίζονται με τη χρηματοπιστωτική σταθερότητα και άλλα θέματα. Αυτά τα στατιστικά στοιχεία χρησιμοποιούνται επίσης από τις δημόσιες αρχές, τους διεθνείς οργανισμούς, τους συμμετέχοντες στις χρηματοπιστωτικές αγορές, τα μέσα ενημέρωσης και το ευρύ κοινό και βοηθούν την ΕΚΤ να αυξήσει τη διαφάνεια του έργου της.
Το 2023 η ΕΚΤ επικεντρώθηκε στην κατάρτιση νέων στατιστικών στοιχείων για τη ζώνη του ευρώ, δηλαδή στη δημοσίευση λεπτομερέστερων στατιστικών στοιχείων για τον εξωτερικό τομέα και στην ανάλυση της συνιστώσας του δημόσιου χρέους “δάνεια, μετρητά και καταθέσεις”. Η ΕΚΤ αποφάσισε επίσης να διευρύνει τον πληθυσμό παροχής στοιχείων για τις στατιστικές χρηματαγορών (Money Market Statistical Reporting) και δημοσίευσε νέα στατιστικά στοιχεία για τους χρηματοοικονομικούς λογαριασμούς με ανάλυση των δικαιωμάτων ασφάλισης ζωής και των συνταξιοδοτικών δικαιωμάτων κατά επενδυτικό κίνδυνο. Ως μέρος του σχεδίου δράσης της για το κλίμα, η ΕΚΤ δημοσίευσε κλιματικούς δείκτες στον δικτυακό της τόπο. Επιπροσθέτως, το Ευρωσύστημα ξεκίνησε έρευνα προκειμένου να αξιολογήσει ποια θέματα θα μπορούσαν να συμπεριληφθούν στο πεδίο εφαρμογής του Πλαισίου Ενοποιημένης Υποβολής Στοιχείων (Integrated Reporting Framework).
Ξεκίνησαν να δημοσιεύονται νέα πιο λεπτομερή στατιστικά στοιχεία για τον εξωτερικό τομέα
Τον Απρίλιο του 2023 η ΕΚΤ άρχισε να δημοσιεύει νέα πιο λεπτομερή στατιστικά στοιχεία για τον εξωτερικό τομέα, σύμφωνα με την τροποποιημένη Κατευθυντήρια γραμμή της ΕΚΤ όσον αφορά τα στατιστικά στοιχεία του εξωτερικού τομέα, ικανοποιώντας την ανάγκη των χρηστών για αναλυτικότερες στατιστικές αναφορικά με τις διασυνοριακές συναλλαγές. Στις νέες σειρές γίνεται διαχωρισμός κατά τομέα: αμοιβαία κεφάλαια επενδυτικού χαρακτήρα, ασφαλιστικές επιχειρήσεις και ταμεία συντάξεων, λοιπά χρηματοπιστωτικά ιδρύματα, μη χρηματοπιστωτικές επιχειρήσεις και νοικοκυριά και μη κερδοσκοπικά ιδρύματα που εξυπηρετούν νοικοκυριά. Επίσης, σε ό,τι αφορά τις άμεσες επενδύσεις, προσδιορίζεται το είδος του χρεωστικού μέσου που χρησιμοποιείται. Δημοσιεύονται νέα πιο λεπτομερή στατιστικά στοιχεία για τα χρεόγραφα, τα δάνεια και τις εμπορικές πιστώσεις και προκαταβολές και περαιτέρω γεωγραφική ανάλυση των αντισυμβαλλομένων.
Δημοσιεύθηκαν νέες αναλύσεις της συνιστώσας “δάνεια, μετρητά και καταθέσεις” του χρέους της γενικής κυβέρνησης
Επιπλέον, η ΕΚΤ άρχισε να δημοσιεύει νέες αναλύσεις της συνιστώσας “δάνεια, μετρητά και καταθέσεις” του δημόσιου χρέους των κρατών-μελών της ΕΕ, γεγονός το οποίο επιτρέπει μια πιο ενδελεχή αξιολόγηση της χρηματοδότησης του δημόσιου τομέα. Ενώ τα χρεόγραφα αποτελούν κατά κανόνα το μεγαλύτερο μέρος του χρέους της γενικής κυβέρνησης, τα δάνεια και οι καταθέσεις έχουν επίσης σημαντική συμμετοχή και το 2022 συνδυαστικά αντιστοιχούσαν στο 16% περίπου του ΑΕΠ και στο 17,5% του συνολικού χρέους της γενικής κυβέρνησης της ζώνης του ευρώ. Τα στοιχεία παρουσιάζουν τις διάφορες πηγές χρηματοδότησης και ανάλυση κατά κατηγορία πιστωτή, όπως εμπορικές τράπεζες, πολυμερείς οργανισμοί (π.χ. το Διεθνές Νομισματικό Ταμείο) και οργανισμοί της Ευρωπαϊκής Ένωσης (π.χ. η Ευρωπαϊκή Τράπεζα Επενδύσεων).
Η ΕΚΤ αποφάσισε να διευρύνει τον πληθυσμό παροχής στοιχείων για σκοπούς στατιστικής χρηματαγορών της ζώνης του ευρώ
Τον Απρίλιο του 2023 η ΕΚΤ αποφάσισε να διευρύνει τον πληθυσμό παροχής στοιχείων για σκοπούς στατιστικής χρηματαγορών (Money Market Statistical Reporting – MMSR) με την προσθήκη άλλων 24 τραπεζών στις 46 ήδη υπάρχουσες. Οι νέες τράπεζες που προστέθηκαν θα αρχίσουν να υποβάλλουν στοιχεία την 1.7.2024, γεγονός που θα βελτιώσει την αντιπροσωπευτικότητα των στατιστικών στοιχείων χρηματαγορών που δημοσιεύει η ΕΚΤ. Τα νέα στοιχεία θα συμπεριληφθούν στον υπολογισμό του βραχυπρόθεσμου επιτοκίου του ευρώ (€STR) σε μεταγενέστερο στάδιο, ώστε να διασφαλιστεί ότι είναι επαρκώς υψηλής ποιότητας. Ο διευρυμένος πληθυσμός παροχής στοιχείων θα ενισχύσει την αντιπροσωπευτικότητα, την εγκυρότητα και την αξιοπιστία του επιτοκίου αναφοράς.
Η ΕΚΤ δημοσίευσε νέα στατιστικά στοιχεία χρηματοοικονομικών λογαριασμών με ανάλυση των δικαιωμάτων ασφάλισης ζωής και των συνταξιοδοτικών δικαιωμάτων κατά επενδυτικό κίνδυνο
Μετά την τροποποίηση της Κατευθυντήριας γραμμής σχετικά με τις υποχρεώσεις παροχής στατιστικών στοιχείων για τους τριμηνιαίους χρηματοοικονομικούς λογαριασμούς, τον Οκτώβριο του 2023 η ΕΚΤ άρχισε να δημοσιεύει για όλα τα κράτη-μέλη της ΕΕ και για τη ζώνη του ευρώ νέες αναλύσεις για τα δικαιώματα ασφαλίσεων ζωής και προσόδων και τα συνταξιοδοτικά δικαιώματα κατά επενδυτικό κίνδυνο. Τα εν λόγω ασφαλιστικά δικαιώματα είναι σημαντικές συνιστώσες των χρηματοοικονομικών περιουσιακών στοιχείων των νοικοκυριών και καταγράφονται στους χρηματοοικονομικούς λογαριασμούς ως υποχρεώσεις των ασφαλιστικών επιχειρήσεων και των ταμείων συντάξεων (και σε πολύ μικρότερο βαθμό άλλων τομέων). Τα νέα στοιχεία δείχνουν σε ποιο βαθμό τα νοικοκυριά φέρουν τον επενδυτικό κίνδυνο των ασφαλίστρων και των εισφορών που έχουν επενδυθεί για λογαριασμό τους.
Τον Ιανουάριο του 2023 η ΕΚΤ δημοσίευσε στον δικτυακό της τόπο ένα πρώτο σύνολο πειραματικών και αναλυτικών στατιστικών δεικτών που σχετίζονται με την κλιματική αλλαγή. Οι δείκτες αυτοί καταρτίστηκαν σε στενή συνεργασία με τις εθνικές κεντρικές τράπεζες του ΕΣΚΤ και αποτελούν μέρος του ευρύτερου σχεδίου δράσης για το κλίμα της ΕΚΤ.
Οι πειραματικοί δείκτες για τη βιώσιμη χρηματοδότηση παρέχουν μια γενική εικόνα όσον αφορά τα χρεόγραφα με χαρακτηριστικά βιωσιμότητας τα οποία εκδίδονται ή διακρατούνται από κατοίκους της ζώνης του ευρώ. Παρέχουν πληροφορίες σχετικά με τα ποσά που αντλούνται για τη χρηματοδότηση βιώσιμων έργων και, κατ’ επέκταση, τη μετάβαση σε μια οικονομία μηδενικών καθαρών εκπομπών άνθρακα.
Οι αναλυτικοί δείκτες εκπομπών διοξειδίου του άνθρακα για τα χρηματοπιστωτικά ιδρύματα παρέχουν πληροφορίες σχετικά με την ένταση άνθρακα των χαρτοφυλακίων τίτλων και δανείων των χρηματοπιστωτικών ιδρυμάτων και, ως εκ τούτου, βοηθούν να αξιολογηθούν ο ρόλος του χρηματοπιστωτικού τομέα στη χρηματοδότηση της μετάβασης σε μια οικονομία μηδενικών καθαρών εκπομπών άνθρακα και οι συνακόλουθοι κίνδυνοι. Οι δείκτες παρέχουν εικόνα της έκθεσης των τραπεζών σε αντισυμβαλλομένους με υψηλό βαθμό εξάρτησης από επιχειρηματικά μοντέλα εντάσεως εκπομπών άνθρακα.
Οι αναλυτικοί δείκτες για τους φυσικούς κινδύνους των χαρτοφυλακίων δανείων και τίτλων αξιολογούν τους κινδύνους από τις επιπτώσεις φυσικών καταστροφών προκαλούμενων από την κλιματική αλλαγή, όπως πλημμύρες και δασικές πυρκαγιές, για τα χαρτοφυλάκια δανείων, ομολόγων και μετοχών. Οι δείκτες μπορούν να χρησιμοποιηθούν για τη σύγκριση του φυσικού κινδύνου μεταξύ χωρών, τομέων και καταστροφικών γεγονότων.
Οι εργασίες συνεχίστηκαν και στα τρία σύνολα δεδομένων, προκειμένου να βελτιωθεί περαιτέρω η ποιότητα των δεδομένων και των διαθέσιμων αναλύσεων, συμπεριλαμβανομένων των γεωγραφικών, τομεακών και άλλων λεπτομερών στοιχείων.
Με το Πλαίσιο Ενοποιημένης Υποβολής Στοιχείων (Integrated Reporting Framework – IReF) επιδιώκεται η όσο το δυνατόν πληρέστερη ενσωμάτωση των υφιστάμενων απαιτήσεων υποβολής στατιστικών στοιχείων του ΕΣΚΤ για τις τράπεζες σε ένα ενιαίο και τυποποιημένο πλαίσιο υποβολής στοιχείων για ολόκληρη τη ζώνη του ευρώ.
Το IReF αποτελεί το πρώτο βήμα μιας ευρύτερης πρωτοβουλίας για ένα ενοποιημένο σύστημα υποβολής στοιχείων για στατιστικούς και εποπτικούς σκοπούς και σκοπούς εξυγίανσης πιστωτικών ιδρυμάτων στην Ευρωπαϊκή Ένωση, όπως ζητήθηκε από τον ευρωπαϊκό τραπεζικό κλάδο και κατόπιν σχετικού αιτήματος από το Ευρωπαϊκό Κοινοβούλιο και το Συμβούλιο. Η Ευρωπαϊκή Αρχή Τραπεζών, η ΕΚΤ, το Ενιαίο Συμβούλιο Εξυγίανσης και η Ευρωπαϊκή Επιτροπή συνεργάζονται στο πλαίσιο άτυπης ομάδας συντονισμού για την περαιτέρω προώθηση αυτής της ενοποίησης. Το 2023 συζήτησαν τους γενικούς όρους λειτουργίας μιας κοινής επιτροπής (Joint Bank Reporting Committee – JBRC) στην οποία θα συμμετέχουν οι αρμόδιες ευρωπαϊκές και εθνικές αρχές, καθώς και ο τραπεζικός κλάδος. Η επιτροπή JBRC αναμένεται να συγκροτηθεί το 2024.
Επίσης, το ΕΣΚΤ συνεργάζεται στενά με τον τραπεζικό κλάδο, προκειμένου να βελτιστοποιηθεί η υποβολή στοιχείων και να μειωθεί ο συνολικός στατιστικός φόρτος των τραπεζών μέσω του Λεξικού για την Ενοποιημένη Υποβολή Στοιχείων εκ μέρους των Τραπεζών (Banks’ Integrated Reporting Dictionary – BIRD). Πρόκειται για εθελοντική και συνεργατική πρωτοβουλία στην οποία συμμετέχουν οι εθνικές κεντρικές τράπεζες του ΕΣΚΤ και εμπορικές τράπεζες. Το ΒΙRD – στο οποίο η πρόσβαση είναι δωρεάν – βοηθά τις τράπεζες να παράγουν δεδομένα για σκοπούς στατιστικούς, εποπτικούς και εξυγίανσης, ευθυγραμμισμένα με τις απαιτήσεις παροχής στοιχείων, όπως ορίζονται στην ευρωπαϊκή νομοθεσία. Το BIRD είναι ένα ενοποιημένο λεξικό που αποφεύγει τις επικαλύψεις (redundancy-free): όλες οι έννοιες στις οποίες βασίζονται οι υποχρεώσεις παροχής στοιχείων προσδιορίζονται και περιγράφονται μία και μόνη φορά, βοηθώντας τις τράπεζες να αποφασίσουν ποια δεδομένα να εξαγάγουν από τα εσωτερικά τους συστήματα και με ποιον τρόπο να τα επεξεργαστούν.
Ένα από τα πρώτα παραδοτέα του BIRD θα είναι να βοηθήσει τις τράπεζες να συμμορφωθούν με το IReF – ένα νέο πλαίσιο συλλογής στοιχείων που θα έχει ομοιόμορφη εφαρμογή σε όλες τις χώρες της ζώνης του ευρώ. Τα υπόχρεα ιδρύματα θα είναι σε θέση να χρησιμοποιούν το BIRD για τους σκοπούς του IReF, καθώς και για άλλες υποχρεώσεις παροχής στοιχείων. Το BIRD θα μειώσει τον στατιστικό φόρτο των τραπεζών και θα βελτιώσει την ποιότητα των δεδομένων που υποβάλλονται στις αρμόδιες αρχές.
Νέα πειραματική σειρά στατιστικών στοιχείων παρέχει πληροφορίες για την κατανομή του πλούτου των νοικοκυριών στη ζώνη του ευρώ σε τριμηνιαία βάση σύμφωνα με τους εθνικούς λογαριασμούς.
Οι λογαριασμοί DWA παρέχουν στοιχεία για τον καθαρό πλούτο και το ενεργητικό και παθητικό των νοικοκυριών, καθώς και για τις συνιστώσες τους. Τα νοικοκυριά χωρίζονται στα πέντε ανώτερα δεκατημόρια καθαρού πλούτου και στο κατώτερο 50%, καθώς και με βάση την κατάσταση απασχόλησης και την οικιστική κατάσταση. Η σειρά περιλαμβάνει επίσης τον συντελεστή Gini για τον καθαρό πλούτο, στοιχεία για τον διάμεσο και τον μέσο καθαρό πλούτο, το ποσοστό του καθαρού πλούτου που κατέχει το κατώτερο 50%, το ανώτερο 10% και το ανώτερο 5%, καθώς και τον λόγο χρέους/ενεργητικού για κάθε δεκατημόριο καθαρού πλούτου των νοικοκυριών.
Μεταβολές στον οικιστικό πλούτο ανά δεκατημόριο καθαρού πλούτου και μερίδιο του ανώτερου 5% στον καθαρό πλούτο, ζώνη του ευρώ
Ο τροποποιημένος Κανονισμός της ΕΚΤ για τις στατιστικές πληρωμών τέθηκε σε ισχύ την 1.1.2022. Οι βελτιώσεις σε σύγκριση με το προηγούμενο νομικό πλαίσιο αντανακλούν τόσο εξελίξεις στον χώρο των πληρωμών όσο και σχετικές μεταβολές στη νομοθεσία της ΕΕ. Η συχνότητα συλλογής στοιχείων επίσης αυξήθηκε από ετήσια σε εξαμηνιαία και τριμηνιαία. Η πρώτη δημοσίευση στατιστικών στοιχείων πληρωμών που συλλέχθηκαν βάσει του τροποποιημένου πλαισίου πραγματοποιήθηκε στις 9.11.2023 μέσω της Πύλης Δεδομένων της ΕΚΤ (ECB Data Portal). Δημοσιεύθηκαν στοιχεία για όλα τα τρίμηνα του 2022, για τα δύο πρώτα τρίμηνα του 2023 και για τα δύο εξάμηνα του 2022.
Τα στατιστικά στοιχεία πληρωμών που είναι διαθέσιμα σε εξαμηνιαία βάση περιλαμβάνουν πλέον πληροφορίες σχετικά με καινοτόμες υπηρεσίες πληρωμών λιανικής, όπως πληρωμές με τη χρήση κινητής συσκευής, ανέπαφες πληρωμές, ηλεκτρονικό εμπόριο και νέα είδη υπηρεσιών πληρωμών, όπως ορίζονται στην αναθεωρημένη Οδηγία για τις υπηρεσίες πληρωμών (Payment Services Directive – PSD2). Σε κάθε δημοσίευση εξαμηνιαίων στοιχείων εκδίδεται σχετικό δελτίο τύπου. Ως μέρος των βελτιώσεων του στατιστικού πλαισίου, τα στοιχεία από την Πύλη Δεδομένων της ΕΚΤ δείχνουν, μεταξύ άλλων, την υψηλή ζήτηση για ανέπαφες πληρωμές με κάρτα, οι οποίες το πρώτο εξάμηνο του 2023 αποτελούσαν το 57% του συνόλου των πληρωμών με κάρτα στη ζώνη του ευρώ (Διάγραμμα Α).
Ποσοστό των ανέπαφων πληρωμών με κάρτα επί του συνόλου των πληρωμών με κάρτα στη ζώνη του ευρώ το πρώτο εξάμηνο του 2023
Επιπλέον, συλλέγονται στοιχεία για τις απατηλές συναλλαγές πληρωμών, για τις μεθόδους ταυτοποίησης στις συναλλαγές πληρωμών, καθώς και για τα σχήματα πληρωμών. Σε τριμηνιαία βάση και για τους σκοπούς της παρακολούθησης του διασυνοριακού εμπορίου, συλλέγονται στοιχεία με ανάλυση ανά χώρα παγκοσμίως για τις συναλλαγές πληρωμών με κάρτα, με περαιτέρω ανάλυση ανά κωδικό κατηγορίας εμπόρου (merchant category code – MCC).
Το δίκτυο HFCN δημοσίευσε τα αποτελέσματα του τέταρτου (2021) κύματος της Έρευνας για τα οικονομικά και την κατανάλωση των νοικοκυριών (HFCS) τον Ιούλιο του 2023. Η έρευνα HFCS αποτελεί χρήσιμη πηγή πληροφοριών σε επίπεδο νοικοκυριών σχετικά με τα οικονομικά και την κατανάλωση των νοικοκυριών για αρκετά ερευνητικά προγράμματα που διεξάγουν τα μέλη του δικτύου HFCN, η ερευνητική ομάδα δράσης της ΕΚΤ για την ετερογένεια (Research Taskforce on Heterogeneity) και εξωτερικοί ερευνητές. Στο πλαίσιο των εν λόγω προγραμμάτων μελετώνται μεταξύ άλλων οι αναδιανεμητικές επιδράσεις των πληθωριστικών διαταραχών στους ισολογισμούς των νοικοκυριών,[68] οι διαφορές ως προς τον πλούτο μεταξύ ανδρών και γυναικών (χάσμα πλούτου μεταξύ των φύλων), η μέτρηση της εισοδηματικής αβεβαιότητας με βάση στοιχεία για τις προσδοκίες, η ανομοιογένεια των επιπτώσεων της πανδημίας στα οικονομικά των νοικοκυριών και οι νέοι διανεμητικοί λογαριασμοί πλούτου (βλ. Πλαίσιο 5).
Το 2023 τα στελέχη της ΕΚΤ δημοσίευσαν 120 μελέτες στη σειρά Working Papers της ΕΚΤ. Επιπλέον, μεθοδολογικές μελέτες ή μελέτες περισσότερο προσανατολισμένες στην άσκηση πολιτικής δημοσιεύθηκαν στις σειρές Occasional Papers, Statistics Papers και Discussion Papers της ΕΚΤ. Πολλές από τις ερευνητικές δραστηριότητες της ΕΚΤ δημοσιεύθηκαν και σε έγκριτα επιστημονικά περιοδικά, ενώ 12 άρθρα δημοσιεύθηκαν στο Research Bulletin της ΕΚΤ, το οποίο απευθύνεται σε ένα λιγότερο εξειδικευμένο κοινό. Το Πλαίσιο 7 περιγράφει με περισσότερες λεπτομέρειες τα αποτελέσματα των πρόσφατων εργασιών της ΕΚΤ σχετικά με τη δυναμική της οικονομίας μετά από ακραία γεγονότα – ένα θέμα μεγάλης σημασίας τόσο για τη σταθερότητα των τιμών όσο και για τη χρηματοπιστωτική σταθερότητα.
Πλαίσιο 7	Οικονομική δυναμική μετά από ακραία γεγονότα – ποσοτικοποίηση των διλημμάτων που αντιμετωπίζει η νομισματική πολιτική όσον αφορά τη χρηματοπιστωτική σταθερότητα σε περιόδους υψηλού πληθωρισμού
Πρόσφατες ερευνητικές εργασίες έχουν επικεντρωθεί στην ανάπτυξη και εφαρμογή νέων εργαλείων για την αξιολόγηση και την ποσοτικοποίηση της σχέσης μεταξύ νομισματικής πολιτικής και του κινδύνου εμφάνισης ακραίων μακροοικονομικών εξελίξεων (macroeconomic tail risks). Οι συνθήκες που επικρατούν όσον αφορά τη χρηματοπιστωτική σταθερότητα και την ανθεκτικότητα του χρηματοπιστωτικού τομέα συνδέονται άρρηκτα με τον κίνδυνο εμφάνισης ακραίων μακροοικονομικών εξελίξεων, σύμφωνα με ένα αυξανόμενο σύνολο ευρημάτων που υποδηλώνουν ότι οι δυσχέρειες του χρηματοπιστωτικού τομέα είναι ισχυρός προβλεπτικός παράγοντας των βραχυπρόθεσμων καθοδικών κινδύνων για την ανάπτυξη. Επιπλέον, οι παρεμβάσεις νομισματικής πολιτικής είναι δυνατόν να επηρεάσουν τη χρηματοπιστωτική σταθερότητα βραχυπρόθεσμα με την άμεση επίδραση που ασκούν στον χρηματοπιστωτικό τομέα τόσο μέσω της παροχής ρευστότητας προς τα πιστωτικά ιδρύματα σε περιόδους κρίσης όσο και μέσω του κινδύνου να προκληθούν αιφνίδιες αναταραχές στις αγορές καθώς αυξάνονται τα επιτόκια και γίνονται αυστηρότερες οι συνθήκες χρηματοδότησης.[73]
Η ανάλυση ανέδειξε σημαντικούς καθοδικούς κινδύνους για την οικονομική ανάπτυξη από το γ΄ τρίμηνο του 2022. Το υπόδειγμα εκτιμά ότι υπήρχε πιθανότητα 10% το πραγματικό ΑΕΠ της ζώνης του ευρώ να μειωθεί κατά περισσότερο από 3% το επόμενο έτος. Οι κίνδυνοι για τη χρηματοπιστωτική σταθερότητα ήταν επίσης κατά κύριο λόγο καθοδικοί, με αυξημένη πιθανότητα αναταραχής στο χρηματοπιστωτικό σύστημα. Οι κίνδυνοι αυτοί, προερχόμενοι από την αλματώδη αύξηση των τιμών των βασικών εμπορευμάτων και των πιέσεων στις χρηματοπιστωτικές αγορές μετά την εισβολή της Ρωσίας στην Ουκρανία, έπρεπε να συνεκτιμηθούν έναντι των ανοδικών κινδύνων για τον πληθωρισμό, ο οποίος υπερέβαινε κατά πολύ τον στόχο.
Αν η αυστηροποίηση της νομισματικής πολιτικής ήταν εντονότερη σε σχέση με ό,τι ανέμεναν οι αγορές, τότε θα είχαν αυξηθεί βραχυπρόθεσμα οι καθοδικοί κίνδυνοι για την ανάπτυξη και τη χρηματοπιστωτική σταθερότητα. Αυτό θα συνέβαινε διότι η πιθανότητα εμφάνισης χρηματοπιστωτικών δυσχερειών βραχυπρόθεσμα είναι ιδιαίτερα ευαίσθητη στις μεταβολές της νομισματικής πολιτικής. Μεσοπρόθεσμα όμως, μια πιο περιοριστική νομισματική πολιτική μπορεί επίσης να μετριάσει τους κινδύνους για τη χρηματοπιστωτική σταθερότητα, μειώνοντας τη μόχλευση του χρηματοπιστωτικού συστήματος και αυξάνοντας τα ασφάλιστρα κινδύνου σε όλα τα χρηματοοικονομικά περιουσιακά στοιχεία. Το υπόδειγμα ποσοτικοποιεί τις επιδράσεις της πιο περιοριστικής νομισματικής πολιτικής στους κινδύνους για το χρηματοπιστωτικό σύστημα και την πραγματική οικονομία, οι οποίοι είναι υψηλότεροι βραχυπρόθεσμα και χαμηλότεροι μεσοπρόθεσμα.
Το παρόν κεφάλαιο ασχολείται με τη νομολογία του Δικαστηρίου της Ευρωπαϊκής Ένωσης (ΔEE) επί υποθέσεων που αφορούν την ΕΚΤ, παρέχει πληροφορίες σχετικά με τις γνώμες της ΕΚΤ και τις περιπτώσεις μη συμμόρφωσης προς την υποχρέωση να ζητείται η γνώμη της ΕΚΤ επί σχεδίων νομοθετικών ρυθμίσεων που εμπίπτουν στο πεδίο αρμοδιοτήτων της, καθώς και την παρακολούθηση της συμμόρφωσης προς την απαγόρευση της νομισματικής χρηματοδότησης και της προνομιακής πρόσβασης.
9.1 Νομολογία του Δικαστηρίου της Ευρωπαϊκής Ένωσης επί υποθέσεων που αφορούν την ΕΚΤ
Το ΔΕΕ έθεσε τέλος σε υπερδεκαετή δικαστική διένεξη σχετικά με την αναδιάρθρωση του ελληνικού δημόσιου χρέους το 2012, απορρίπτοντας την αίτηση αναιρέσεως στην υπόθεση της τελευταίας εκκρεμούς αγωγής αποζημίωσης κατά της ΕΚΤ
Το ΔΕΕ έκρινε ότι τα ελάχιστα πρότυπα της ΕΚΤ για τον έλεγχο της καταλληλότητας των τραπεζογραμματίων ευρώ δεν ισχύουν για τους φορείς που κατ’ επάγγελμα χειρίζονται μετρητά, όπως τα πιστωτικά ιδρύματα και οι εταιρίες χρηματαποστολών
Το ΔΕΕ επιβεβαίωσε τα όρια του δικαστικού ελέγχου των αποφάσεων τραπεζικής εποπτείας βάσει ευρείας διακριτικής ευχέρειας
Το Δικαστήριο επιβεβαίωσε ότι η ΕΚΤ είναι αποκλειστικά αρμόδια να ανακαλεί άδειες λειτουργίας πιστωτικών ιδρυμάτων, μεταξύ άλλων για σοβαρές παραβάσεις της εθνικής νομοθεσίας ΚΞΧ/ΧΤ
Τον Σεπτέμβριο του 2023 το ΔΕΕ[77] απέρριψε την αίτηση αναιρέσεως της Versobank AS κατά της από 6 Οκτωβρίου 2021 αποφάσεως του Γενικού Δικαστηρίου, η οποία είχε απορρίψει την προσφυγή ακυρώσεως κατά της απόφασης της ΕΚΤ να ανακαλέσει την άδεια λειτουργίας της Versobank. Στην απόφασή του, το ΔΕΕ επιβεβαίωσε ότι η ΕΚΤ είναι αποκλειστικά αρμόδια να ανακαλεί τις άδειες λειτουργίας όλων των πιστωτικών ιδρυμάτων με έδρα σε συμμετέχοντα κράτη-μέλη, ανεξαρτήτως του αν χαρακτηρίζονται ως σημαντικά ή λιγότερο σημαντικά ιδρύματα, μεταξύ άλλων για λόγους σοβαρών παραβάσεων της εθνικής νομοθεσίας με την οποία ενσωματώνεται στο εθνικό δίκαιο η Οδηγία για το ξέπλυμα χρήματος και την καταπολέμηση της χρηματοδότησης της τρομοκρατίας.
Σύμφωνα με τα άρθρα 127(4) και 282(5) της Συνθήκης για τη λειτουργία της Ευρωπαϊκής Ένωσης, πρέπει να ζητείται η γνώμη της ΕΚΤ για κάθε προτεινόμενη ενωσιακή ή εθνική νομοθετική ρύθμιση που εμπίπτει στο πεδίο αρμοδιοτήτων της. Όλες οι γνώμες της ΕΚΤ δημοσιεύονται στη βάση δεδομένων EUR-Lex. Το 2023 η ΕΚΤ εξέδωσε 12 γνώμες επί προτεινόμενων ενωσιακών νομοθετικών ρυθμίσεων και 35 γνώμες επί σχεδίων εθνικών νομοθετικών ρυθμίσεων.
Καταγράφηκαν 12 περιπτώσεις μη συμμόρφωσης προς την υποχρέωση να ζητείται η γνώμη της ΕΚΤ επί σχεδίων νομοθετικών ρυθμίσεων.
Καταγράφηκαν δώδεκα περιπτώσεις μη συμμόρφωσης προς την υποχρέωση να ζητείται η γνώμη της ΕΚΤ επί σχεδίων νομοθετικών ρυθμίσεων, εκ των οποίων οι δύο αφορούσαν ενωσιακές νομοθετικές ρυθμίσεις και οι δέκα εθνικό δίκαιο. Η ΕΚΤ εξέδωσε γνώμες με δική της πρωτοβουλία σε επτά από τις δώδεκα αυτές περιπτώσεις.
Η τελευταία περίπτωση μη συμμόρφωσης κράτους-μέλους αφορούσε νόμο της Ισπανίας που υποχρέωνε την Banco de España να λάβει τα αναγκαία μέτρα ώστε να μπορούν οι επιχειρήσεις επενδύσεων να ανοίγουν λογαριασμό στην κεντρική τράπεζα για να καταθέτουν τα ποσά που λαμβάνουν από τους πελάτες τους. Η περίπτωση αυτή θεωρήθηκε σαφής και σημαντική, διότι εκτός από το ότι επηρεάζει άμεσα τη λειτουργία των συστημάτων πληρωμών, θα μπορούσε να εγείρει ζητήματα νομισματικής πολιτικής και χρηματοπιστωτικής σταθερότητας.
Η ΕΚΤ εξέδωσε 12 γνώμες επί νομοθετικών προτάσεων της ΕΕ, οι οποίες καλύπτουν θέματα όπως το ψηφιακό ευρώ, το καθεστώς νόμιμου χρήματος των τραπεζογραμματίων και κερμάτων σε ευρώ, η μεταρρύθμιση της οικονομικής διακυβέρνησης στην Ένωση, το πλαίσιο της ΕΕ για τη διαχείριση κρίσεων και την ασφάλιση των καταθέσεων, μέτρα για τον περιορισμό της υπερβολικής έκθεσης σε κεντρικούς αντισυμβαλλομένους τρίτων χωρών, η βελτίωση της αποτελεσματικότητας των αγορών εκκαθάρισης της Ένωσης και η αντιμετώπιση του κινδύνου συγκέντρωσης έναντι των κεντρικών αντισυμβαλλομένων και του κινδύνου αντισυμβαλλομένου στις κεντρικά εκκαθαριζόμενες συναλλαγές παραγώγων, οι άμεσες μεταφορές πιστώσεων σε ευρώ, θέματα που σχετίζονται με το κλίμα, μεταξύ των οποίων η ενεργειακή απόδοση των κτιρίων, η εταιρική δέουσα επιμέλεια σε θέματα βιωσιμότητας και η διαφάνεια και η ακεραιότητα των δραστηριοτήτων αξιολόγησης με βάση κριτήρια περιβαλλοντικά, κοινωνικά και διακυβέρνησης (ΠΚΔ), οι ευρωπαϊκές στατιστικές της αγοράς εργασίας για τις επιχειρήσεις και ο διορισμός νέου μέλους της Εκτελεστικής Επιτροπής της ΕΚΤ.
Όσον αφορά τις γνώμες που εξέδωσε η ΕΚΤ επί εθνικών νομοθετικών ρυθμίσεων, οι οποίες συχνά καλύπτουν περισσότερα του ενός θέματα, 19 αφορούσαν ΕθνΚΤ, 15 τη σταθερότητα του χρηματοπιστωτικού συστήματος,13 την προληπτική εποπτεία των πιστωτικών ιδρυμάτων, 7 τα μετρητά και τα μέσα πληρωμών, 5 τα μέσα και τις πράξεις νομισματικής πολιτικής και την εφαρμογή της νομισματικής πολιτικής και 3 τα συστήματα πληρωμών ή/και τα συστήματα διακανονισμού τίτλων. Το θέμα των τραπεζικών φόρων ειδικού σκοπού που θεσπίστηκαν για την αντιμετώπιση της αύξησης του πληθωρισμού και των επιτοκίων αποτέλεσε αντικείμενο 7 γνωμοδοτήσεων κατά τη διάρκεια του 2023.
9.3 Συμμόρφωση προς την απαγόρευση της νομισματικής χρηματοδότησης και της προνομιακής πρόσβασης
Η ΕΚΤ παρακολουθεί επίσης τις τοποθετήσεις, μέσω της δευτερογενούς αγοράς, των κεντρικών τραπεζών της ΕΕ σε χρεόγραφα που έχουν εκδοθεί από τον δημόσιο τομέα της χώρας τους και άλλων κρατών-μελών και από όργανα και οργανισμούς της ΕΕ. Σύμφωνα με τις αιτιολογικές σκέψεις του Κανονισμού (ΕΚ) αριθ. 3603/93 του Συμβουλίου, η απόκτηση χρεογράφων του δημόσιου τομέα στη δευτερογενή αγορά δεν πρέπει να χρησιμοποιείται για την καταστρατήγηση του άρθρου 123 της Συνθήκης.
Οι απαγορεύσεις που προβλέπονται στα άρθρα 123 και 124 της Συνθήκης γενικώς τηρήθηκαν
Η άσκηση παρακολούθησης που διενήργησε η ΕΚΤ για το 2023 επιβεβαίωσε ότι τα άρθρα 123 και 124 της Συνθήκης γενικώς τηρήθηκαν.
Η ΕΚΤ θα συνεχίσει να παρακολουθεί την ανάμιξη της Magyar Nemzeti Bank στο Χρηματιστήριο της Βουδαπέστης, δεδομένου ότι η αγορά της πλειοψηφίας των μετοχών του Χρηματιστηρίου της Βουδαπέστης από τη Magyar Nemzeti Bank το 2015 μπορεί ακόμη να θεωρηθεί ότι γεννά ανησυχίες από πλευράς νομισματικής χρηματοδότησης.
Η τελική διάθεση στοιχείων ενεργητικού συναφών με την Irish Bank Resolution Corporation από τη Central Bank of Ireland το 2023 μέσω πωλήσεων μακροπρόθεσμων τίτλων κυμαινόμενου επιτοκίου έθεσε τέλος σε σοβαρές ανησυχίες από πλευράς νομισματικής χρηματοδότησης που υφίσταντο από το 2013.
Η χρηματοδότηση εκ μέρους των ΕθνΚΤ των υποχρεώσεων του δημόσιου τομέα έναντι του Διεθνούς Νομισματικού Ταμείου (ΔΝΤ) δεν θεωρείται νομισματική χρηματοδότηση, υπό την προϋπόθεση ότι δημιουργεί απαιτήσεις έναντι του εξωτερικού που έχουν όλα τα χαρακτηριστικά των συναλλαγματικών διαθεσίμων. Ωστόσο, οι δωρεές χρηματικών ποσών που πραγματοποιήθηκαν τα προηγούμενα έτη από τις Nationale Bank van België/Banque Nationale de Belgique και Banque de France μέσω του ΔΝΤ για την ελάφρυνση του χρέους υπερχρεωμένων φτωχών χωρών δεν δημιουργούν απαιτήσεις έναντι του εξωτερικού και ως εκ τούτου απαιτούνται διορθωτικά μέτρα.
Επιπλέον, η ΕΚΤ συνεργάστηκε στενά με την Επιτροπή ECON στο πλαίσιο των εργασιών για το ψηφιακό ευρώ. Το 2023 ο κ. Panetta, τότε μέλος της Εκτελεστικής Επιτροπής, παρέστη σε τρεις ακροάσεις της Επιτροπής ECON αναφορικά με το ψηφιακό ευρώ για να συζητήσει την πρόοδο που σημειώθηκε κατά τη φάση διερεύνησης του έργου. Μεταξύ άλλων τα θέματα που συζητήθηκαν ήταν η εμπειρία των χρηστών, το καθεστώς του ευρώ ως νόμιμου χρήματος και η συναφής νομοθετική διαδικασία.[78] Η ΕΚΤ διοργάνωσε επίσης τεχνικά σεμινάρια σε επίπεδο στελεχών με το Ευρωπαϊκό Κοινοβούλιο και συμμετείχε σε εκδηλώσεις που διοργάνωσαν μέλη του Ευρωπαϊκού Κοινοβουλίου με θέμα το ψηφιακό ευρώ.
Η στήριξη προς το ευρώ πλησίασε πρωτοφανή υψηλά επίπεδα το 2023
Η πιο πρόσφατη δημοσκόπηση του Ευρωβαρόμετρου που πραγματοποιήθηκε τον Οκτώβριο-Νοέμβριο του 2023 έδειξε ότι το 79% των ερωτηθέντων στη ζώνη του ευρώ τάσσεται υπέρ του ευρώ και το 43% τείνει να εμπιστεύεται την ΕΚΤ. Το υψηλό επίπεδο στήριξης προς το ευρώ αποτελεί πολύ θετική ένδειξη, ενώ το συγκριτικά χαμηλότερο επίπεδο εμπιστοσύνης προς την ΕΚΤ δείχνει ότι πρέπει να συνεχίσει τις προσπάθειες επικοινωνίας με τους πολίτες και τους εκλεγμένους αντιπροσώπους τους. Η οικοδόμηση σχέσεων εμπιστοσύνης με το ευρύ κοινό θα συνεχίσει και στο μέλλον να είναι ζωτικής σημασίας για την ΕΚΤ. Ως εκ τούτου, η ΕΚΤ δεσμεύεται να συμμετέχει ενεργά σε εποικοδομητικές συζητήσεις με το Ευρωπαϊκό Κοινοβούλιο και τους πολίτες της ζώνης του ευρώ.
Μέσα σε ένα παγκόσμιο περιβάλλον προκλήσεων με εντεινόμενες γεωπολιτικές εντάσεις, η G20 εργάστηκε για τη διατήρηση της πολυμέρειας
Θέματα πολιτικής που αφορούν το ΔΝΤ και την αρχιτεκτονική του διεθνούς χρηματοπιστωτικού συστήματος
Η ΕΚΤ συνέβαλε ενεργά στις συζητήσεις που έλαβαν χώρα στο ΔΝΤ. Το 2023 το ΔΝΤ αποφάσισε να αυξήσει τους πόρους του από τις ποσοστώσεις, συνέχισε να προσαρμόζει τα χρηματοδοτικά εργαλεία του και παρείχε περαιτέρω στήριξη προς την Ουκρανία
Η ΕΚΤ εξακολούθησε να συμμετέχει ενεργά στις συζητήσεις που διεξάγονται στο Διεθνές Νομισματικό Ταμείο (ΔΝΤ) και σε άλλους οργανισμούς σχετικά με το διεθνές νομισματικό και χρηματοπιστωτικό σύστημα, προωθώντας την οπτική της κεντρικής τράπεζας κατά τη διαμόρφωση κοινών ευρωπαϊκών θέσεων σ’ αυτούς τους οργανισμούς.[79] Το 2023 οι συζητήσεις εστιάστηκαν κυρίως στην αναθεώρηση των ποσοστώσεων του ΔΝΤ, στις προσαρμογές των χρηματοδοτικών πολιτικών και εργαλείων του ΔΝΤ, καθώς και σε θέματα σχετικά με τα ειδικά τραβηκτικά δικαιώματα (SDR) και τη διοχέτευσή τους.
Ο πρωταρχικός σκοπός της ΕΚΤ, ο οποίος είναι η διατήρηση της σταθερότητας των τιμών, καθορίζεται στο άρθρο 127(1) της Συνθήκης για τη λειτουργία της Ευρωπαϊκής Ένωσης. Η Συνθήκη προβλέπει επιπρόσθετα ότι, “με την επιφύλαξη του στόχου της σταθερότητας των τιμών”, η ΕΚΤ στηρίζει επίσης τις γενικές οικονομικές πολιτικές στην Ευρωπαϊκή Ένωση, προκειμένου να συμβάλει στην υλοποίηση των σκοπών της Ένωσης, όπως ορίζονται στο άρθρο 3 της Συνθήκης για την Ευρωπαϊκή Ένωση.[83] Το παρόν πλαίσιο εξηγεί πώς λαμβάνεται υπόψη αυτός ο δευτερεύων σκοπός κατά την άσκηση της νομισματικής πολιτικής από την ΕΚΤ καθώς και στις σχετικές με τη νομισματική πολιτική αναφορές της.[84]
Πώς η ΕΚΤ λαμβάνει υπόψη τον δευτερεύοντα σκοπό της στις αποφάσεις νομισματικής πολιτικής
Πώς παρουσιάζει η ΕΚΤ τις επιδράσεις των ενεργειών της εν όψει του δευτερεύοντος σκοπού της
Η ΕΚΤ υλοποιεί σημαντικές δράσεις σε ζητήματα βιωσιμότητας (περιβαλλοντικά, κοινωνικά και διακυβέρνησης – ΠΚΔ). Για ένα ίδρυμα που επιτελεί δημόσια λειτουργία, όπως η ΕΚΤ, αυτό περιλαμβάνει τη λογοδοσία έναντι των πολιτών της Ευρωπαϊκής Ένωσης (ΕΕ) και των εκλεγμένων αντιπροσώπων τους, την επικοινωνία και τη συνεργασία με διαφορετικά ακροατήρια, την τήρηση των υψηλότερων δυνατών δεοντολογικών προτύπων και τη διαφάνεια, την ενδυνάμωση του προσωπικού και την προώθηση της ευημερίας του και, τέλος, του κλιματικού και περιβαλλοντικού της αποτυπώματος και των συναφών κινδύνων.
Η ΕΚΤ συνέχισε το 2023 το έργο της σε ζητήματα περιβαλλοντικά, κοινωνικά και διακυβέρνησης
Η επισκόπηση των βασικών εξελίξεων σε ζητήματα ΠΚΔ για το έτος 2023 συμπληρώνεται από άλλες ενότητες της παρούσας ετήσιας έκθεσης και από πρόσθετες πληροφορίες που δημοσιεύονται στον δικτυακό τόπο της ΕΚΤ (Πίνακας 11.1).
Οι κλιματικοί κίνδυνοι ενσωματώνονται σταδιακά στο γενικό πλαίσιο διαχείρισης κινδύνων
Οι κίνδυνοι ΠΚΔ αντιμετωπίζονται υπό το γενικό πλαίσιο διαχείρισης κινδύνων (χρηματοοικονομικών και μη) της ΕΚΤ, όπως περιγράφεται στο κεφάλαιο σχετικά με τη διαχείριση κινδύνων στους Ετήσιους Λογαριασμούς της ΕΚΤ για το 2023.
Οι ασκήσεις προσομοίωσης κλιματικών σεναρίων ξεκίνησαν για πρώτη φορά το 2022. Έκτοτε έχουν εξελιχθεί σε τακτικές ασκήσεις. Εντάσσονται στις προσπάθειες σταδιακής ενσωμάτωσης των κλιματικών κινδύνων στο γενικό πλαίσιο διαχείρισης κινδύνων. Στην πρώτη άσκηση προσομοίωσης κλιματικών σεναρίων για την εκτίμηση των επιπτώσεων στον ισολογισμό του Ευρωσυστήματος, η ΕΚΤ αξιολόγησε την ευαισθησία του προφίλ χρηματοοικονομικού κινδύνου του Ευρωσυστήματος στην κλιματική αλλαγή, ενισχύοντας έτσι τις αναλυτικές δυνατότητες του Ευρωσυστήματος για την αξιολόγηση των κλιματικών κινδύνων. Τα αποτελέσματα παρέχουν μια πρώτη εκτίμηση της επίδρασης των κλιματικών κινδύνων στον ισολογισμό της ΕΚΤ.
Η ευαισθητοποίηση σχετικά με τη δεοντολογία και την ακεραιότητα παρέμεινε βασική προτεραιότητα το 2023
Η αυξημένη ευαισθητοποίηση σε θέματα δεοντολογίας και ακεραιότητας και η ευχέρεια πρόσβασης σε συμβουλές δεοντολογίας οδήγησαν σε μεγάλη αύξηση των σχετικών αιτημάτων από 1.690 το 2022 σε 2.767 το 2023 (Διάγραμμα 11.1).
Οι έλεγχοι συμμόρφωσης, που διενεργήθηκαν με την υποστήριξη εξωτερικού παρόχου υπηρεσιών ελεγκτικής, επιβεβαίωσαν ότι το προσωπικό της ΕΚΤ και τα μέλη των ανώτατων οργάνων της ΕΚΤ τηρούν γενικώς τους κανόνες για τις ιδιωτικές χρηματοοικονομικές συναλλαγές.
Η ανεξάρτητη Επιτροπή Δεοντολογίας της ΕΚΤ συμπληρώνει τη δομή διακυβέρνησης της ΕΚΤ. Παρέχει συμβουλές σε ανώτατους λειτουργούς της ΕΚΤ για θέματα δεοντολογίας, κυρίως όσον αφορά ιδιωτικές δραστηριότητες και αμειβόμενη απασχόληση μετά τη λήξη της θητείας τους, και αξιολογεί τις δηλώσεις συμφερόντων τους. Επιπλέον, η Επιτροπή Δεοντολογίας παρακολουθεί τις ευρωπαϊκές και διεθνείς εξελίξεις στον τομέα της δεοντολογίας. Παρέχει επίσης συμβουλές σχετικά με επιθυμητές αναθεωρήσεις του πλαισίου δεοντολογίας της ΕΚΤ για τους ανώτατους λειτουργούς της, όπως η πρόσφατη ενίσχυση των κανόνων για τις ιδιωτικές χρηματοοικονομικές συναλλαγές.
Η Επιτροπή Δεοντολογίας και Συμμόρφωσης συνέχισε να παρέχει υποστήριξη στις εθνικές κεντρικές τράπεζες και στις εθνικές αρμόδιες αρχές όσον αφορά την εφαρμογή των Κατευθυντήριων Γραμμών Δεοντολογίας που υιοθετήθηκαν το 2021, καθώς και καθοδήγηση για μια συνεκτική και ομοιόμορφη ερμηνεία των προτύπων δεοντολογίας σε επίπεδο Ευρωσυστήματος. Επιπλέον, προκειμένου να συλλέξει και να αξιοποιήσει με τον καλύτερο δυνατό τρόπο πολλές και διαφορετικές απόψεις, η Επιτροπή Δεοντολογίας και Συμμόρφωσης διοργάνωσε συναντήσεις για θέματα αμοιβαίου ενδιαφέροντος, με τη συμμετοχή άνω τω 50 διαφορετικών δημόσιων ιδρυμάτων και οργανισμών.
Σε ευρωπαϊκό επίπεδο, το 2023 η ΕΚΤ συνέχισε να διαδραματίζει ενεργό ρόλο στις εν εξελίξει διοργανικές διαπραγματεύσεις για τη σύσταση ανεξάρτητου φορέα δεοντολογίας της ΕΕ.
Σε διεθνές επίπεδο, η ΕΚΤ συμμετείχε ενεργά στην ανταλλαγή γνώσεων και στον καθορισμό προτύπων εντός του Δικτύου Δεοντολογίας Πολυμερών Οργανισμών, τόσο στο πλαίσιο του ρόλου της ως αντιπροεδρεύουσας αρχής του Δικτύου όσο και μέσω της συμβολής της στις συνεδριάσεις και στο ετήσιο συνέδριό του. Η ΕΚΤ συνεισέφερε επίσης στην πρώτη αξιολόγηση της εφαρμογής από την ΕΕ της Σύμβασης των Ηνωμένων Εθνών κατά της διαφθοράς.
Ο μειούμενος, αλλά ακόμη υπερβολικά υψηλός, πληθωρισμός και ο ολοένα πιο αισθητός αντίκτυπος στην οικονομία από την αυστηροποίηση της νομισματικής πολιτικής της ΕΚΤ δημιούργησαν ένα απαιτητικό επικοινωνιακό περιβάλλον για την ΕΚΤ το 2023. Σε μια περίοδο εξαιρετικής αβεβαιότητας και κρίσης αυξημένου κόστους διαβίωσης, η επικοινωνία της ΕΚΤ έπρεπε πρωτίστως να διαβεβαιώσει τους πολίτες και τις επιχειρήσεις για τη δέσμευσή της να επαναφέρει τον πληθωρισμό στον επιθυμητό στόχο και να τους πείσει ότι θα είναι σε θέση να το επιτύχει με τα βασικά εργαλεία πολιτικής που έχει στη διάθεσή της.
Η επικοινωνία της ΕΚΤ είχε γνώμονα τη συνεχή εξήγηση των αποφάσεών της ώστε να γίνονται κατανοητές στους πολίτες (“Explain, Explain, Explain”)
Ως εκ τούτου, η ΕΚΤ εντατικοποίησε την επικοινωνία της για τη νομισματική πολιτική. Καθώς η εφαρμογή πιο περιοριστικής νομισματικής πολιτικής άρχισε να παράγει το επιδιωκόμενο αποτέλεσμα όσον αφορά τη μείωση της ζήτησης, ήταν σημαντικό να εξηγηθούν οι αποφάσεις της ΕΚΤ και να τονιστεί εκ νέου ότι πρωταρχική αποστολή της είναι η καταπολέμηση του πληθωρισμού. Παράλληλα με τις πολυάριθμες δημόσιες ομιλίες μελών των αποφασιστικών οργάνων της ΕΚΤ, αναρτήσεις στο ιστολόγιό της (The ECB Blog) εξήγησαν πώς ο πληθωρισμός επηρέασε το πραγματικό εισόδημα και ποια η σημασία των διαρθρωτικών πολιτικών των κυβερνήσεων για την αντιμετώπισή του και ανέλυσαν τα πρωτοφανή υψηλά επίπεδα συμμετοχής στο εργατικό δυναμικό. Τα podcast της ΕΚΤ περιέγραψαν τους παράγοντες διαμόρφωσης του πληθωρισμού και, σε ειδικό επεισόδιο του ECB Podcast Summer School, παρουσιάστηκε λεπτομερώς ο ρόλος της ΕΚΤ στη διατήρηση σταθερών τιμών.
Ταυτόχρονα, έπρεπε να δοθούν απαντήσεις σε δικαιολογημένα ερωτήματα, π.χ. γιατί η ΕΚΤ δεν προέβλεψε την εκτίναξη του πληθωρισμού και γιατί υπήρξαν αστοχίες στις μακροοικονομικές προβολές της. Η σαφήνεια και η ακρίβεια των προβολών του Ευρωσυστήματος είναι ιδιαίτερα σημαντικές για τη σταθεροποίηση των προσδοκιών και την ενίσχυση της αξιοπιστίας της πολιτικής της ΕΚΤ. Ομοίως, ήταν σημαντικό να εξηγηθούν οι διάφορες πηγές αβεβαιότητας και να υπάρξει ταπεινότητα στην επικοινωνία ως μέσο ενίσχυσης της εμπιστοσύνης του κοινού.
Οι ανακοινώσεις της ΕΚΤ επιχείρησαν να τοποθετήσουν τις ζημίες στον ισολογισμό της ΕΚΤ και των κεντρικών τραπεζών του Ευρωσυστήματος σ’ ένα κατάλληλο πλαίσιο θεώρησης
Το 2023, ως συνέπεια προγενέστερων αποφάσεων νομισματικής πολιτικής, ιδίως αναφορικά με την πραγματοποίηση μεγάλης κλίμακας αγορών τίτλων, η ΕΚΤ και άλλες κεντρικές τράπεζες του Ευρωσυστήματος κατέγραψαν ζημίες στους ισολογισμούς τους. Η ΕΚΤ κατέβαλε ιδιαίτερες προσπάθειες να εξηγήσει από πού προέρχονται τα κέρδη και οι ζημίες των κεντρικών τραπεζών, μεταξύ άλλων μέσω της ιστοσελίδας της “Επεξηγήσεις”. Έτσι, επισήμανε ότι επί σειρά ετών κατέγραφε σημαντικά κέρδη και τόνισε ότι αποστολή της είναι να λαμβάνει αποφάσεις νομισματικής πολιτικής που προάγουν τον στόχο της σταθερότητας των τιμών και όχι να παράγει κέρδη.
Άλλες επικοινωνιακές δραστηριότητες που πραγματοποιήθηκαν εκτάκτως το 2023 αφορούσαν το μέλλον του ευρώ, τόσο με τη μορφή μετρητών όσο και με ψηφιακή μορφή.
Η ΕΚΤ ξεκίνησε εργασίες για τον σχεδιασμό της επόμενης σειράς τραπεζογραμματίων ευρώ με τη βοήθεια του ευρωπαϊκού κοινού
Η ΕΚΤ τόνισε ότι τα μετρητά δεν πρόκειται να καταργηθούν, με το ψηφιακό ευρώ σε δυνητικά συμπληρωματικό ρόλο
Ήταν ιδιαίτερα σημαντικό να μεταδώσει αυτό το μήνυμα κατά το 2023 η ΕΚΤ, διότι ήδη προετοιμάζεται για την πιθανή εισαγωγή ενός ψηφιακού ευρώ.
Συνολικά, αυτές οι συνδυασμένες προσπάθειες και η επακόλουθη εκτεταμένη κάλυψη από τα μέσα ενημέρωσης πέτυχαν μια ευρύτερη δημοσιοποίηση και κατανόηση του έργου για το ψηφιακό ευρώ. Οι αναλύσεις δείχνουν ότι, ενώ αρχικά για το ψηφιακό ευρώ ενδιαφέρονταν περισσότερο οι νεότερες γενιές Ευρωπαίων, η ευαισθητοποίηση και κατανόηση για το έργο έχουν πλέον επεκταθεί σε όλες τις ηλικιακές ομάδες.
Το 2023 η ΕΚΤ γιόρτασε τα 25 χρόνια από την ίδρυσή της. Για να τιμήσει την επέτειο, διοργάνωσε εκδήλωση στην οποία συμμετείχαν κορυφαίοι εκπρόσωποι θεσμικών οργάνων της Ευρωπαϊκής Ένωσης, της Γερμανίας, ως χώρας έδρας της ΕΚΤ, και άλλων χωρών της ζώνης του ευρώ, καθώς και οι πρώην πρόεδροι της ΕΚΤ, Jean-Claude Trichet και Mario Draghi. Επιπλέον, στο τέλος του 2023 και στις αρχές του 2024, η ΕΚΤ, μαζί με άλλα θεσμικά όργανα της ΕΕ, γιόρτασαν από κοινού τα 25 χρόνια του ευρώ. Αυτά τα ιστορικά ορόσημα έδωσαν την ευκαιρία στην ΕΚΤ να υπογραμμίσει την επιτυχία του ενιαίου νομίσματος και τα οφέλη που προσφέρει στους Ευρωπαίους πολίτες ως φάρος σταθερότητας παγκόσμιας ακτινοβολίας και ως σύμβολο της ευρωπαϊκής ενότητας.
Επικοινωνιακή δράση στα μέσα κοινωνικής δικτύωσης με τίτλο “Η σταθερότητα είναι η ειδικότητά μας”, απευθυνόμενη στους νέους
Επιδιώκοντας να προσεγγίσει ειδικά τους νέους, το 2023 η ΕΚΤ πραγματοποίησε επικοινωνιακή δράση στα μέσα κοινωνικής δικτύωσης με τίτλο “Η σταθερότητα είναι η ειδικότητά μας”. Σκοπός της ήταν να εξηγήσει με διαδραστικό και πιο προσωπικό τρόπο βασικές πτυχές σχετικά με την ΕΚΤ και το έργο της: τον στόχο της σταθερότητας των τιμών, τον ρόλο της τραπεζικής εποπτείας και πώς οι αποφάσεις της ΕΚΤ επηρεάζουν την καθημερινή ζωή. Οι αναρτήσεις της εκστρατείας συγκέντρωσαν 166 εκατομμύρια προβολές από τις οποίες 43 εκατομμύρια μεταξύ των νέων.
Σε σύγκριση με το 2022, αυξημένος αριθμός αιτημάτων του κοινού για πρόσβαση σε έγγραφα και ιδίως έγγραφα σχετικά με θεσμικά θέματα και θέματα διακυβέρνησης
Η πρόσβαση του κοινού στα έγγραφα της ΕΚΤ αποτελεί αναπόσπαστο στοιχείο της πολιτικής διαφάνειας της ΕΚΤ και ενισχύει την εξωστρέφεια και τη δημοκρατική της νομιμοποίηση.
Το 2023 η ΕΚΤ έλαβε περισσότερα αιτήματα (73 αιτήματα) για πρόσβαση σε έγγραφα σε σύγκριση με το 2022 (63 αιτήματα). Παρόλο που τα αιτήματα κάλυπταν και πάλι ευρύ φάσμα θεμάτων, π.χ. εποπτικά ζητήματα ή στρατηγικής σημασίας πρωτοβουλίες, όπως το έργο για το ψηφιακό ευρώ, υπήρξε μεγάλη αύξηση των αιτημάτων για πρόσβαση σε έγγραφα που αφορούν θεσμικά θέματα και θέματα διακυβέρνησης, γεγονός που αντικατοπτρίζει το αυξημένο ενδιαφέρον του κοινού γι’ αυτά.
Σύμφωνα με τη δέσμευση της ΕΚΤ για διαφάνεια, η διάθεση εγγράφων στο κοινό κατόπιν σχετικού αιτήματος πραγματοποιήθηκε γενικώς μέσω του Δημόσιου Καταλόγου Εγγράφων της ΕΚΤ. Επιπλέον, για λόγους ακόμη μεγαλύτερης διαφάνειας, η ΕΚΤ συνέταξε κατάλογο των θεμάτων που καλύπτουν τα αιτήματα που έχει λάβει από το 2004 για πρόσβαση σε έγγραφά της.
Ο Ευρωπαίος Διαμεσολαβητής δεν διαπίστωσε κακοδιοίκηση όσον αφορά τον τρόπο με τον οποίο η ΕΚΤ χειρίστηκε αιτήματα του κοινού για πρόσβαση σε έγγραφά της.
Οι πρωτοβουλίες που υλοποιεί η ΕΚΤ για να ενισχύσει τη διαφάνεια και την εξωστρέφειά της και να είναι πιο κοντά στους πολίτες αναγνωρίστηκαν στο πλαίσιο της ετήσιας διοργάνωσης Βραβείο του Ευρωπαίου Διαμεσολαβητή για τη Χρηστή Διοίκηση 2023. Η ΕΚΤ συμπεριλήφθηκε στη βραχεία λίστα υποψηφιοτήτων σε αναγνώριση του ότι “βοηθά τους πολίτες της ΕΕ να κατανοήσουν τη νομισματική πολιτική σε περιόδους υψηλού πληθωρισμού”.
Στο πλαίσιο της σταδιακής επιστροφής στο γραφείο από το 2022 και μετά, η ΕΚΤ επικεντρώθηκε σε πολιτικές και προγράμματα που συμβάλλουν στην εξισορρόπηση επαγγελματικής και προσωπικής ζωής, στην εξέλιξη του προσωπικού και στην οργανωσιακή ανθεκτικότητα. Τον Ιανουάριο του 2023 τέθηκε σε εφαρμογή μια νέα πολιτική τηλεργασίας που στηρίζει την ευελιξία όσον αφορά τον τόπο παροχής εργασίας για το προσωπικό και τους ασκουμένους. Το 2023 η νέα πλατφόρμα διαδικτυακής μάθησης EUREKA διατέθηκε στα ιδρύματα-μέλη του Ευρωπαϊκού Συστήματος Κεντρικών Τραπεζών και του Ενιαίου Εποπτικού Μηχανισμού, παρέχοντας ακόμη μεγαλύτερη πρόσβαση σε ευκαιρίες μάθησης και κινητικότητας. Στο πλαίσιο του στόχου της να προωθήσει έμπρακτα μια συμπεριληπτική κουλτούρα συμπερίληψης, η ΕΚΤ διόρισε έναν διαμεσολαβητή και έναν σύμβουλο ανθρώπινου δυναμικού για τη διαφορετικότητα και τη συμπερίληψη.
Μετά από μια μεταβατική περίοδο το 2022, την 1.1.2023 τέθηκε σε ισχύ μια νέα πολιτική τηλεργασίας. Με βάση τη συνολικά θετική εμπειρία κατά την περίοδο της εργασίας εξ αποστάσεως, η νέα πολιτική παρέχει ευέλικτες επιλογές τηλεργασίας στο προσωπικό. Επιτρέπει σε όλο το προσωπικό και στους ασκουμένους στην ΕΚΤ να παρέχουν εργασία εξ αποστάσεως έως και 110 ημέρες τον χρόνο, εφόσον το επιτρέπουν οι υπηρεσιακές ανάγκες.
Διοργανώθηκαν εκπαιδευτικά εργαστήρια για να καλλιεργηθεί μια συστηματική κουλτούρα αμοιβαίου σεβασμού
Δεδομένου ότι θεωρεί σημαντικό να ακούει το προσωπικό της, η ΕΚΤ διενήργησε σφυγμομέτρηση των απόψεών του στις αρχές του 2023. Τα αποτελέσματα της έρευνας έδειξαν ότι το προσωπικό διατηρεί το ενδιαφέρον και την προσήλωση στους στόχους του οργανισμού και ενστερνίζεται το έργο της ΕΚΤ. Ωστόσο, πρέπει να γίνουν ακόμη πολλά για την ενίσχυση της εργασιακής κουλτούρας. Σε συνέχεια της έρευνας, η Εκτελεστική Επιτροπή υποστήριξε μια πρωτοβουλία για την προώθηση μιας οργανωσιακής κουλτούρας στην οποία οι εργαζόμενοι θα διδαχθούν αποτελεσματικούς τρόπους αντίδρασης σε ανάρμοστες συμπεριφορές. Καθιερώθηκαν διαδραστικά εργαστήρια για το προσωπικό προκειμένου να ενισχυθεί μια κουλτούρα μη αποσιώπησης περιστατικών ανάρμοστης συμπεριφοράς και να δοθεί έμφαση στο “πώς δουλεύουμε όλοι μαζί”.
Η ΕΚΤ συνέχισε το Πρόγραμμα Ανάπτυξης Ηγεσίας με σκοπό την ανάπτυξη ηγετικών ικανοτήτων και τη διασφάλιση πιο αποτελεσματικής ηγεσίας. Επιπλέον, διοργάνωσε τους επτά τελευταίους κύκλους του Προγράμματος Ηγεσίας των Γυναικών, ενός επιτυχημένου προγράμματος που ξεκίνησε το 2014 για την ενίσχυση της εκπροσώπησης των γυναικών στην ΕΚΤ. Μια άλλη σημαντική ευκαιρία για επαγγελματική εξέλιξη δόθηκε μέσω της Πύλης Καθοδήγησης, η οποία επιτρέπει στο προσωπικό και τους ασκουμένους να αναζητήσουν μέντορες ή να γίνουν οι ίδιοι μέντορες άλλων. Έως το τέλος του 2023 είχαν καταγραφεί σχεδόν 100 περιπτώσεις ατόμων που είχαν βρει καθοδηγητή ή είχαν γίνει τα ίδια καθοδηγητές.
Σημαντικές πρωτοβουλίες ξεκίνησαν στο πλαίσιο της στρατηγικής μάθησης και εξέλιξης του ΕΣΚΤ/ΕΕΜ
Νέες σημαντικές πρωτοβουλίες ξεκίνησαν στο πλαίσιο της Στρατηγικής Μάθησης και Εξέλιξης του ΕΣΚΤ/ΕΕΜ. Οι ΕΑΑ και οι ΕθνΚΤ συμμετείχαν στη EUREKA, η οποία παρέχει πρόσβαση σε ευρύ φάσμα ευκαιριών μάθησης και ανάπτυξης εντός του ΕΣΚΤ/ΕΕΜ. Το εμβληματικό Πρόγραμμα Εκπαίδευσης Στελεχών Κεντρικών Τραπεζών και Τραπεζικής Εποπτείας ξεκίνησε τον Οκτώβριο του 2023. Στη διάρκεια του έτους πραγματοποιήθηκαν δύο επιτυχημένα hackathon με συμμετέχοντες από όλα τα μέλη του ΕΣΚΤ/ΕΕΜ. Το πρώτο πραγματοποιήθηκε τον Φεβρουάριο για την ανάπτυξη εφαρμογών και τεχνολογικών λύσεων στον τομέα της αποκεντρωμένης χρηματοδότησης, ενώ το δεύτερο, που αφορούσε θέματα σχετικά με την κλιματική αλλαγή, έλαβε χώρα τον Νοέμβριο στις εγκαταστάσεις της ΕΚΤ.
Παρέχοντας ένα πρόγραμμα πρακτικής άσκησης, η ΕΚΤ συμβάλλει στην ευρωπαϊκή ενσωμάτωση των νέων πτυχιούχων και τους δίνει την ευκαιρία να αποκτήσουν πρακτική εμπειρία και να εφαρμόσουν στην πράξη τις γνώσεις που απέκτησαν στη διάρκεια των σπουδών τους. Ταυτόχρονα, και η ΕΚΤ επωφελείται από τις γνώσεις των ασκουμένων για την τρέχουσα κατάσταση της ακαδημαϊκής έρευνας, καθώς και από τον ενθουσιασμό και τις νέες ιδέες τους. Από την 1.12.2023 η μηνιαία αποζημίωση πρακτικής άσκησης αυξήθηκε σε 1.170 ευρώ για πτυχιούχους και σε 2.120 ευρώ για διδακτορικούς φοιτητές οι οποίοι έχουν ολοκληρώσει τουλάχιστον δύο έτη διδακτορικών σπουδών και επιλέγονται για την πλήρωση θέσεων πρακτικής άσκησης σε αυτό το επίπεδο. Οι ασκούμενοι λαμβάνουν επίσης επίδομα στέγασης.
Η διαμόρφωση ενός εργασιακού περιβάλλοντος που να αντανακλά τη σύνθεση της ευρωπαϊκής κοινωνίας και η έμπρακτη προώθηση μιας συμπεριληπτικής κουλτούρας συνιστούν ένα μακροχρόνιο εγχείρημα. Για την επίτευξη αυτών των στόχων, η ΕΚΤ ενδυνάμωσε τη στάση της υπέρ αυτών των αρχών, υποστηρίζοντας τα έξι δίκτυα διαφορετικότητας και συμπερίληψης εντός του οργανισμού και εγκαινιάζοντας εκπαιδευτικό πρόγραμμα συμπερίληψης απευθυνόμενο στο προσωπικό, τις ομάδες και τα ηγετικά στελέχη της. Για να γίνει εφικτή μια κουλτούρα που βασίζεται στη συμπερίληψη, στον αμοιβαίο σεβασμό και στην ψυχολογική ασφάλεια, δημιουργήθηκαν δύο νέοι ρόλοι: από το 2023 ο νέος Διαμεσολαβητής αποτρέπει και επιλύει τις συγκρούσεις στον εργασιακό χώρο μέσω του υποβοηθούμενου διαλόγου, ενώ ο νέος Σύμβουλος Διαφορετικότητας και Συμπερίληψης μεριμνά ώστε οι ατομικές και πολιτισμικές ιδιαιτερότητες να γίνονται σεβαστές υπό αυτό το πρίσμα.
Καθ’ όλη τη διάρκεια του 2023 η ΕΚΤ διατήρησε την ισόρροπη εκπροσώπηση των φύλων μεταξύ των σημαντικότερων προτεραιοτήτων της, ενώ συνέχιζε να ενστερνίζεται όλες τις πτυχές της διαφορετικότητας και μια κουλτούρα συμπερίληψης. Αυτό αντανακλάται στην πιστοποίηση EDGE Move & EDGEplus, στην πρόοδο της ΕΚΤ ως προς την υλοποίηση των στόχων της περιόδου 2020-2026 για ισόρροπη εκπροσώπηση των φύλων, στη θέσπιση γονικής άδειας μετ’ αποδοχών και για τον άλλο γονέα, στην πιλοτική εφαρμογή πρακτικής άσκησης για την προσέλκυση ταλαντούχων ατόμων με διαταραχή αυτιστικού φάσματος, στα σεμινάρια και στις εκδηλώσεις ευαισθητοποίησης για την αποφυγή οποιασδήποτε διάκρισης βάσει φυλής, εθνοτικής καταγωγής, αναπηρίας, γενετήσιου προσανατολισμού, κ.ο.κ. και για την υποστήριξη ομάδων που υποεκπροσωπούνται στον εργασιακό χώρο.
Αναζητώντας τους καλύτερους υποψηφίους από όλη την Ευρώπη, η ΕΚΤ συμμετείχε σε διάφορες εκθέσεις σταδιοδρομίας για υποεκπροσωπούμενες ομάδες, π.χ. στη μεγαλύτερη έκθεση σταδιοδρομίας της Ευρώπης για μαύρους και έγχρωμους υποψηφίους που οργανώθηκε από το δίκτυο ADAN (Afro Deutsches Akademiker Netzwerk), στην έκθεση Sticks & Stones για υποψηφίους από την κοινότητα ΛΟΑΤΚΙ+ και στην έκθεση herCAREER για την επαγγελματική εξέλιξη των γυναικών. Για να προσελκύσει υποψηφίους με αναπηρίες, η ΕΚΤ δημοσίευσε προκήρυξη για τις θέσεις εργασίας της στην πλατφόρμα myAbility. Η ΕΚΤ ενίσχυσε την επαγγελματική εξέλιξη των γυναικών χωρίς αποκλεισμούς λόγω διαφορετικού κοινωνικοοικονομικού υποβάθρου συνεχίζοντας να προσφέρει την Υποτροφία της ΕΚΤ για τις γυναίκες (ECB Scholarship for Women). Συνεχίζοντας επίσης να επιδεικνύει αλληλεγγύη και υποστήριξη προς την Ουκρανία, εγκαινιάζει μια υποτροφία για 15 Ουκρανούς μεταπτυχιακούς φοιτητές και φοιτήτριες στην Ουκρανία.
Η κατανόηση των συνεπειών της κλιματικής αλλαγής για την οικονομία και τον χρηματοπιστωτικό τομέα και των αντίστοιχων αναγκών μετάβασης είναι καίριας σημασίας για την εκπλήρωση της εντολής της ΕΚΤ
Η κλιματική αλλαγή προχωρά και όσο περισσότερο καθυστερούμε τη μείωση των εκπομπών μας και τη μετάβαση σε μια πιο πράσινη οικονομία, τόσο υψηλότερο θα είναι το κόστος.[91],[92] Παρά την πρόοδο που έχει επιτευχθεί, υπάρχει σημαντική απόκλιση από την επίτευξη του στόχου για συγκράτηση της αύξησης της μέσης θερμοκρασίας του πλανήτη σε 1,5°C πάνω από τα προβιομηχανικά επίπεδα.[93] Αυτό σημαίνει ότι αυξάνονται οι κίνδυνοι που σχετίζονται με τις μεταβολές του κλίματος και μια απότομη μετάβαση σε μια οικονομία χαμηλών εκπομπών άνθρακα, με επιπτώσεις για τη νομισματική πολιτική και τη σταθερότητα του χρηματοπιστωτικού και τραπεζικού συστήματος. Η κατανόηση των συνεπειών για την οικονομία και τον χρηματοπιστωτικό τομέα είναι λοιπόν καίριας σημασίας για την εκπλήρωση της εντολής της ΕΚΤ.
Αυτός είναι ο λόγος για τον οποίο η ΕΚΤ, υπό τον συντονισμό του κέντρου κλιματικής αλλαγής, συνέχισε το έργο της όσον αφορά το πρόγραμμα δράσεων για το κλίμα, σε συνεργασία με τις εμπλεκόμενες εσωτερικές μονάδες της και με το υπόλοιπο Ευρωσύστημα μέσω επιτροπών και φόρουμ για το κλίμα. Το 2023 η ΕΚΤ συνέχισε να ενσωματώνει τους στόχους και τις περιβαλλοντικές παραμέτρους που καθορίζονται στο ευρωπαϊκό νομοθέτημα για το κλίμα (European Climate Law) στη χάραξη της στρατηγικής της, στις δραστηριότητές της και στις αποφάσεις πολιτικής της.
Το προηγούμενο έτος η ΕΚΤ επεξεργάστηκε “Το σχέδιο για το κλίμα και τη φύση την περίοδο 2024-2025”, όπου περιγράφει τις δραστηριότητές της για την επίτευξη των στρατηγικών της στόχων για το κλίμα. Επίσης προσδιόρισε τρεις τομείς προτεραιότητας: διαχείριση της μετάβασης σε μια πράσινη οικονομία, κατανόηση των αυξημένων φυσικών επιπτώσεων της κλιματικής αλλαγής και προώθηση των εργασιών που αφορούν τους κινδύνους από τη φύση.
Σημειώθηκε ορατή πρόοδος σε πολλά μέτωπα, τα οποία καλύπτουν ευρύ φάσμα καθηκόντων της ΕΚΤ (Σχήμα 11.3).
Η ΕΚΤ διερεύνησε τις οικονομικές και χρηματοπιστωτικές επιπτώσεις της κλιματικής αλλαγής, καθώς και τι συνεπάγονται για τα καθήκοντά της
Με στόχο να βελτιώσει τη διαθεσιμότητα στοιχείων σχετικών με το κλίμα, το Ευρωπαϊκό Σύστημα Κεντρικών Τραπεζών δημοσίευσε δείκτες για τη βιώσιμη χρηματοδότηση, τις εκπομπές αερίων του θερμοκηπίου και τον φυσικό κίνδυνο (βλ. Ενότητα 7.2).
Η ΕΚΤ ασχολείται ενεργά με την ανάλυση των κλιματικών κινδύνων για την οικονομία και το χρηματοπιστωτικό σύστημα και με την ανάπτυξη κατάλληλων μέτρων μακροπροληπτικής πολιτικής
Στον τομέα της τραπεζικής εποπτείας, αν και τα πιστωτικά ιδρύματα που εποπτεύονται στο πλαίσιο του Ενιαίου Εποπτικού Μηχανισμού σημείωσαν αξιόλογη πρόοδο όσον αφορά στις πρακτικές διαχείρισης κλιματικών και περιβαλλοντικών κινδύνων, ορισμένα εξ αυτών υστερούσαν τον Μάρτιο του 2023. Η ΕΚΤ θα συνεχίσει να παρακολουθεί προσεκτικά την πρόοδο των τραπεζών και, εφόσον χρειαστεί, να λαμβάνει μέτρα για την επιβολή συμμόρφωσης.[95]
Η ΕΚΤ εργάζεται για τη βελτίωση της ασφάλειας και της βιωσιμότητας των τραπεζογραμματίων ευρώ
Με την πάροδο των ετών η ΕΚΤ βελτιώνει συνεχώς την ασφάλεια και τη βιωσιμότητα των τραπεζογραμματίων ευρώ καθ’ όλη τη διάρκεια του κύκλου των μετρητών.[96] Το 2023 δημοσίευσε τη μελέτη περιβαλλοντικού αποτυπώματος των τραπεζογραμματίων ευρώ ως μέσου πληρωμών. Τα μελλοντικά τραπεζογραμμάτια ευρώ αναπτύσσονται σύμφωνα με αρχές οικολογικού σχεδιασμού, πράγμα που σημαίνει ότι περιβαλλοντικά ζητήματα εξετάζονται σε όλα τα στάδια της διαδικασίας ανάπτυξης τραπεζογραμματίων (βλ. Ενότητα 6.2).
Η ΕΚΤ διενεργεί αναλύσεις και συνεισφέρει σε συζητήσεις πολιτικής για την ενίσχυση της βιώσιμης χρηματοδότησης σε ενωσιακό και διεθνές επίπεδο
Από το 2021 στελέχη της ΕΚΤ συνεισφέρουν σε εκπαιδευτικά σεμινάρια και πολυμερή τεχνικά εργαστήρια με ομολόγους τους από τις κεντρικές τράπεζες και φορείς εκτός της Ευρωπαϊκής Ένωσης. Η ΕΚΤ για να προωθήσει το πρόγραμμα δράσεών της για το κλίμα και να επωφεληθεί από την τακτική ανταλλαγή απόψεων συμμετείχε επίσης σε πολυάριθμες ομάδες εργασίας και εκδηλώσεις με κεντρικές τράπεζες και άλλα ιδρύματα και φορείς, όπως το NGFS, το Συμβούλιο Χρηματοπιστωτικής Σταθερότητας, η Επιτροπή της Βασιλείας για την Τραπεζική Εποπτεία, οι Ευρωπαϊκές Εποπτικές Αρχές, το Ευρωπαϊκό Συμβούλιο Συστημικού Κινδύνου, η Τράπεζα Διεθνών Διακανονισμών, η G7, η G20 και το Διεθνές Νομισματικό Ταμείο.
Καινοτόμος μελέτη της ΕΚΤ διερεύνησε τους κινδύνους από τη φύση, τη σχέση κλιματικής αλλαγής και φύσης, και τον αντίκτυπό τους στην οικονομία
Καινοτόμος μελέτη με θέμα τους κινδύνους από τη φύση έδειξε ότι η υποβάθμιση των οικοσυστημάτων θα δημιουργήσει προκλήσεις για τις επιχειρήσεις και δυνητικά θα επηρεάσει τις τράπεζες, καθώς σχεδόν το 75% των επιχειρηματικών δανείων στη ζώνη του ευρώ (περίπου 3,24 τρισεκ. ευρώ) χορηγούνται σε δανειολήπτες με υψηλή εξάρτηση από οικοσυστημικές υπηρεσίες. Επιπλέον, η ΕΚΤ διερεύνησε για πρώτη φορά τους κινδύνους μετάβασης και τη σχέση κλιματικής αλλαγής και φύσης. Αν ληφθεί υπόψη ότι η κλιματική αλλαγή και η αλλαγή χρήσεων γης είναι οι κυριότερες αιτίες απώλειας βιοποικιλότητας, το αποτύπωμα των επιχειρήσεων της ζώνης του ευρώ στο φυσικό περιβάλλον ισοδυναμεί με την απώλεια 582 εκατομμυρίων εκταρίων “παρθένων” οικοτόπων παγκοσμίως. Η μελέτη τονίζει ότι είναι αναγκαία η ενσωμάτωση της κλιματικής αλλαγής και της υποβάθμισης της φύσης στα πλαίσια αξιολόγησης κινδύνων, καθώς κλίμα και φύση είναι άρρηκτα συνδεδεμένα μεταξύ τους.
Συνεχίζονται οι εργασίες για τη βελτίωση των περιβαλλοντικών επιδόσεων των δραστηριοτήτων της ΕΚΤ και των χαρτοφυλακίων της που δεν σχετίζονται με τη νομισματική πολιτική
Από τον Μάρτιο του 2023 η ΕΚΤ ξεκίνησε ετήσιες δημοσιοποιήσεις χρηματοοικονομικών στοιχείων για το κλιματικό αποτύπωμα των χαρτοφυλακίων της που δεν σχετίζονται με τη νομισματική πολιτική, παράλληλα προς την ετήσια περιβαλλοντική της δήλωση. Συνδυαστικά εξεταζόμενες, οι δημοσιοποιήσεις απεικονίζουν το περιβαλλοντικό αποτύπωμα της ΕΚΤ, το ανθρακικό αποτύπωμα των χαρτοφυλακίων τίτλων της, καθώς και τους συναφείς στόχους της.[97] Επικαιροποιημένα στοιχεία για τις περιβαλλοντικές επιδόσεις της ΕΚΤ κατά το 2023 θα δημοσιευθούν στη διάρκεια του 2024.
Το 2023 η ΕΚΤ συνέχισε να σημειώνει πρόοδο στην ανάπτυξη και εφαρμογή καινοτόμων λύσεων που ενισχύουν την αποτελεσματικότητα των διαδικασιών της. Σε ολόκληρο τον οργανισμό έχουν υλοποιηθεί ψηφιακές λύσεις, όπως εφαρμογές τεχνητής νοημοσύνης, μηχανικής μάθησης, ρομποτικής και chatbots.
Στον τομέα των λειτουργιών κεντρικής τράπεζας, εφαρμογές τεχνητής νοημοσύνης χρησιμοποιήθηκαν στην ΕΚΤ για τη βαθύτερη κατανόηση της τιμολογιακής συμπεριφοράς και της δυναμικής του πληθωρισμού στην Ευρωπαϊκή Ένωση (ΕΕ). Η ιστοσυγκομιδή (web scraping) και η μηχανική μάθηση εφαρμόστηκαν για τη συγκέντρωση τεράστιου όγκου δεδομένων σε πραγματικό χρόνο σχετικά με τις τιμές επιμέρους προϊόντων.[98] Στον τομέα των λειτουργιών τραπεζικής εποπτείας, το πρόγραμμα εποπτικής τεχνολογίας SupTech που ξεκίνησε το 2019 παρείχε στους επόπτες του ΕΕΜ 14 εργαλεία που τους βοηθούν να συλλέγουν και να αναλύουν μεγάλο όγκο ποσοτικών και ποιοτικών δεδομένων, να αυτοματοποιούν διαδικασίες, να συνεργάζονται καλύτερα και να χρησιμοποιούν την τεχνητή νοημοσύνη για να παράγουν πιο άμεσες και ακριβέστερες αναλύσεις.[99]
Τέλος, η καινοτομία προωθείται ενεργά και από την Εκτελεστική Επιτροπή. Τον Φεβρουάριο του 2023 μέλη της Εκτελεστικής Επιτροπής συμμετείχαν για πρώτη φορά σε ένα Φόρουμ Καινοτομίας το οποίο είχε οργανωθεί με τη μορφή οιονεί φυσικής αγοράς (market place) και περιλάμβανε ζωντανή και διαδραστική επίδειξη ενός δείγματος σημαντικών καινοτόμων έργων που είχε εκπονήσει η ΕΚΤ.
Η επαγγελματική μου πορεία στην ΕΚΤ μου έχει προσφέρει πλήθος εμπειριών και γνώσεων. Ξεκίνησε με ένα βήμα στα τυφλά, μια νέα θέση εργασίας σε μια νέα χώρα. Μπήκα στην ΕΚΤ στο ξεκίνημά της, ως νέα ερευνήτρια-αναλύτρια (Research Analyst) στην τότε αναπτυσσόμενη ακόμη Υπηρεσία Στατιστικής. Καθώς την εποχή εκείνη η ΕΚΤ είχε προσωπικό λίγων μόνο εκατοντάδων υπαλλήλων, χρειαζόταν να αξιοποιήσει στο έπακρο τις δυνατότητες όλων μας και έτσι ο καθένας μας είχε ταυτόχρονα πολλαπλούς ρόλους. Μια συνηθισμένη ημέρα μου είχε μεγάλη ποικιλία: συζητούσα διάφορες απαιτήσεις με τους τομείς πολιτικής, σχεδίαζα στατιστικά πλαίσια, προγραμμάτιζα, και περιστασιακά συνέτασσα ομιλίες. Καθώς οι πολιτικές του ιδρύματος βρίσκονταν ακόμη στα σπάργανα, είχα τη χαρά να βλέπω δικές μου δημιουργικές προτάσεις να βρίσκουν συχνά άμεση εφαρμογή.
Καθώς η ΕΚΤ ωρίμαζε, ανοίγονταν δρόμοι για την επαγγελματική μου ανάπτυξη. Εργάστηκα σε διάφορους τομείς στη ΓΔ Στατιστικής και κατάφερα να εξειδικευθώ περαιτέρω και να ανελιχθώ στην ιεραρχία. Από τα καθήκοντα που κατά καιρούς μου ανατέθηκαν θυμάμαι ιδιαίτερα την εποχή που ήμουν επικεφαλής κλιμακίων σε επισκέψεις μας σε εθνικές κεντρικές τράπεζες και εθνικές αρμόδιες αρχές νέων μελών της ζώνης του ευρώ με σκοπό την οικοδόμηση σχέσεων και την παροχή συμβουλών στο πλαίσιο της προετοιμασίας τους για την υποβολή στοιχείων.
Σήμερα εργάζομαι στο νεοσύστατο Γραφείο Διαχείρισης Δεδομένων (Data Office), το οποίο αποσκοπεί στη βελτιστοποίηση της διαχείρισης των δεδομένων του οργανισμού (μεταξύ άλλων σε τομείς όπως η τεχνητή νοημοσύνη) και αναφέρεται στον Γενικό Διευθυντή Δεδομένων (Chief Data Officer). Συνεισφέρω επίσης στο Φόρουμ για τη Διαφορετικότητα και τη Συμπερίληψη. Και οι δύο αυτοί ρόλοι είναι οριζόντιοι, αφορούν όλο τον οργανισμό και με ικανοποιεί ιδιαίτερα να συνεργάζομαι με ποικίλες ομάδες, να επηρεάζω ευρύτερες πολιτικές της ΕΚΤ και να συμβάλλω στη διαμόρφωσή τους.
Δεν έλειψαν και τα εμπόδια, π.χ. το Brexit, που προκάλεσε αβεβαιότητα για το αν θα συνεχίσω να εργάζομαι εδώ, τελικά όμως, χάρη στο δυναμικό εργασιακό περιβάλλον, στους ενθουσιώδεις συναδέλφους και στις προοπτικές διαρκούς εξέλιξης, αυτό που μου μένει περισσότερο είναι οι επιτυχίες.
Θυμάμαι έντονα τις προετοιμασίες για την τελετή εγκαινίων της ΕΚΤ τον Ιούνιο του 1998. Ήμουν ένα από τα μέλη της μικρής ομάδας που ανέλαβε να διοργανώσει αυτή τη σημαντική εκδήλωση. Υπήρχε μεγάλος ενθουσιασμός και συναδελφικότητα ανάμεσά μας. Είχαμε να αντιμετωπίσουμε όλες τις οργανωτικές προκλήσεις που συνδέονται με τη σύσταση ενός νέου ιδρύματος που θα πρέπει να βρει γρήγορα το βήμα του. Για πολλά χρόνια μετά, είχα τη χαρά να συμβάλλω στη διοργάνωση εκδηλώσεων της ΕΚΤ – τόσο για το κοινό όσο και το προσωπικό της – με αυξανόμενη ποικιλία και κλίμακα.
Σήμερα εργάζομαι στον Τομέα Γλωσσικών Υπηρεσιών, όπου μετατέθηκα το 2016, όταν μου δόθηκε μια ευκαιρία εσωτερικής μετακίνησης. Ασχολούμαι με θέματα προμηθειών και συμβάσεων (προϋπολογισμός, υλοποίηση προμηθειών, σχέσεις με προμηθευτές) για τις ανάγκες των υπηρεσιών μετάφρασης, διασφαλίζοντας ότι καλύπτονται επαρκώς οι ανάγκες και των 24 επίσημων γλωσσών της Ευρωπαϊκής Ένωσης. Αυτές οι υποστηρικτικές λειτουργίες έχουν κρίσιμη σημασία, γιατί βοηθούν την ΕΚΤ να επικοινωνεί με σαφήνεια και αποτελεσματικότητα τόσο με ειδικούς όσο και με το ευρύ κοινό. Όπως σε όλη την ΕΚΤ, συνεχίζουμε να υιοθετούμε την τελευταία λέξη της τεχνολογίας. Για παράδειγμα, οι συνάδελφοί μου κι εγώ χρησιμοποιούμε εφαρμογές τεχνητής νοημοσύνης για να κάνουμε τις διαδικασίες μας πιο αποτελεσματικές.
Καθώς αναλογίζομαι αυτό το μακρύ και συναρπαστικό ταξίδι, αισθάνομαι υπερήφανος που έβαλα κι εγώ το λιθαράκι μου στο να εδραιωθεί η ΕΚΤ ως ένας οργανισμός παγκόσμιου κύρους που διατηρεί τις τιμές σταθερές και το χρηματοπιστωτικό σύστημα ασφαλές για περίπου 350 εκατομμύρια ανθρώπους στη ζώνη του ευρώ. Είμαι επίσης ευγνώμων που είχα τη δυνατότητα επαγγελματικής και προσωπικής εξέλιξης σε όλη τη διάρκεια της σταδιοδρομίας μου στην ΕΚΤ.
Δέκα χρόνια αργότερα, όταν αποφασίστηκε ότι η ΕΚΤ θα φιλοξενήσει το ανεξάρτητο Ευρωπαϊκό Συμβούλιο Συστημικού Κινδύνου (ΕΣΣΚ) στον απόηχο της χρηματοπιστωτικής κρίσης, είχα την ευκαιρία να δοκιμάσω κάτι καινούργιο. Στις αρχές του 2010 μου ζητήθηκε να γίνω υπεύθυνος διαχείρισης έργου για τη σύσταση του ΕΣΣΚ. Ένα χρόνο αργότερα διορίστηκα προϊστάμενος της Γραμματείας του ΕΣΣΚ. Από τότε και κάθε μέρα χαίρομαι πραγματικά να εργάζομαι για τη διατήρηση της ανθεκτικότητας του χρηματοπιστωτικού τομέα μέσα σε ένα ευρύτερο θεσμικό πλαίσιο, από κοινού με τις κεντρικές τράπεζες και τις εποπτικές αρχές σε ευρωπαϊκό και εθνικό επίπεδο, καθώς και με μια εξαίρετη ομάδα συναδέλφων από την ΕΚΤ και τα ιδρύματα-μέλη του ΕΣΣΚ.
Όταν άρχισα να εργάζομαι στο Ευρωπαϊκό Νομισματικό Ίδρυμα το 1995, ήμουν μεταξύ των πρώτων εκατό συναδέλφων που είχαν αναλάβει το προπαρασκευαστικό έργο για την εισαγωγή του ευρώ ως ενιαίου νομίσματος της Ευρώπης. Το 1998 μέσα σε σύντομο χρονικό διάστημα είχα μάθει πώς συνεργάζεται η ΕΚΤ με τις εθνικές κεντρικές τράπεζες. Ήταν συναρπαστικό να συμμετέχω στον συντονισμό των συνολικών δοκιμών και να βλέπω ότι τα νέα συστήματα λειτουργούσαν σωστά, είτε αφορούσαν τη διενέργεια πράξεων νομισματικής πολιτικής είτε την εκτέλεση πληρωμών είτε τη συλλογή στατιστικών στοιχείων από όλη την Ευρώπη.
Γνωρίζοντας ότι η ΕΚΤ ενθαρρύνει την εσωτερική κινητικότητα, εργάστηκα σε έξι διαφορετικές υπηρεσιακές μονάδες (Πληρωμές, Συστήματα Πληροφορικής, Ανθρώπινοι πόροι, Γραμματεία, Στατιστική και Αγορές). Αυτό μου επέτρεψε να διευρύνω τις γνώσεις μου σχετικά με βασικές πτυχές της κεντρικής τραπεζικής και να βελτιώσω τις ηγετικές μου ικανότητες και τις δεξιότητές μου στη διαχείριση έργων και ανθρώπων. Η επαφή με διαφορετικές οπτικές και τρόπους σκέψης αποτέλεσε πηγή πλούσιων ερεθισμάτων για μένα, ενώ κατάφερα επίσης να οικοδομήσω ανθρώπινα δίκτυα και φιλίες σε ολόκληρη την Ευρώπη που αντέχουν στον χρόνο.
Η αποστολή της ΕΚΤ αποτελεί πηγή έμπνευσης για εμένα και είμαι υπερήφανη που συνέβαλα στην επιτυχία πρωτοβουλιών διαχείρισης αλλαγών προς όφελος της Ευρώπης. Ένα τέτοιο παράδειγμα είναι η θέση σε λειτουργία του συστήματος διαχείρισης εγγράφων και αρχείων μας, το οποίο είναι αποφασιστικής σημασίας για την αποτελεσματική ανταλλαγή πληροφοριών με συναδέλφους από τις εθνικές κεντρικές τράπεζες, καθώς και για τη διαφύλαξη της θεσμικής μνήμης της ΕΚΤ.
Σήμερα έχω τη χαρά να είμαι υπεύθυνη στο Τμήμα Υπηρεσιών Χρηματοοικονομικών Δραστηριοτήτων. Μου αρέσει να είμαι κοντά στις αγορές και χαίρομαι που η δουλειά μου συνδυάζει καθημερινές δραστηριότητες και ενδιαφέροντα έργα, που χρειάζονται συνεργασία με πολλές διαφορετικές υπηρεσιακές μονάδες της ΕΚΤ, καθώς και με κεντρικές τράπεζες και εξωτερικούς εταίρους. Μόλις πρόσφατα ξεκινήσαμε την παροχή υπηρεσιών εντολοδόχου πληρωμών στην Ευρωπαϊκή Επιτροπή.
Στον ελεύθερο χρόνο μου, μου αρέσει το διάβασμα, η μαγειρική και η πεζοπορία. Είμαι ενεργό μέλος του πεζοπορικού ομίλου της ΕΚΤ, που μου δίνει την ευκαιρία να βρίσκομαι με συναδέλφους εκτός εργασίας και να απολαμβάνω εξορμήσεις στη φύση σε διάφορα μέρη της Ευρώπης.