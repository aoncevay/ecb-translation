Nel 2023 la BCE ha consolidato i progressi compiuti nella lotta all’inflazione nell’area dell’euro. L’anno era iniziato con l’inflazione complessiva ancora prossima ai massimi storici. Gli effetti negativi dei precedenti shock dal lato della domanda e dell’offerta, seppur in attenuazione, continuavano a spingere verso l’alto i prezzi. Due importanti sviluppi hanno però aperto la strada a un netto calo dell’inflazione nel corso dell’anno.
In primo luogo, hanno cominciato a venir meno gli effetti degli shock passati. I prezzi dell’energia, dopo l’impennata registrata a seguito della guerra ingiustificata mossa dalla Russia all’Ucraina, hanno segnato una brusca riduzione e le strozzature dal lato dell’offerta si sono ulteriormente attenuate a livello mondiale. In particolare, nel 2023 la diminuzione dei prezzi dell’energia ha rappresentato la metà del calo dell’inflazione. In secondo luogo, la BCE ha continuato a inasprire la politica monetaria e ha contribuito pertanto a ridurre ulteriormente l’inflazione frenando la domanda. Complessivamente, da gennaio a settembre, abbiamo innalzato i tassi di interesse di ulteriori 200 punti base.
Abbiamo adottato le decisioni sui tassi continuando a basarci sui dati, in un contesto caratterizzato da elevata incertezza. Al fine di calibrare accuratamente in che misura fosse necessario alzare i tassi, abbiamo introdotto tre criteri: prospettive di inflazione, dinamica dell’inflazione di fondo e intensità della trasmissione della politica monetaria. A settembre si è osservato un miglioramento delle prospettive di inflazione e una vigorosa trasmissione della politica monetaria. L’inflazione di fondo, tuttavia, è rimasta elevata, con forti pressioni interne sui prezzi.
Abbiamo pertanto ritenuto che i tassi di interesse di riferimento della BCE avessero raggiunto livelli che, se mantenuti per un periodo sufficientemente lungo, avrebbero fornito un contributo sostanziale a un ritorno tempestivo dell’inflazione al nostro obiettivo. Ci siamo impegnati a mantenere i tassi su questi livelli finché necessario, continuando al tempo stesso ad adottare un approccio che si basa sull’analisi dei dati e sui criteri già menzionati per determinare livello e durata adeguati dell’orientamento restrittivo.
Parallelamente, abbiamo proseguito nella normalizzazione del bilancio dell’Eurosistema affinché restasse coerente con l’intonazione complessiva della nostra politica monetaria. La riduzione di oltre 1.000 miliardi di euro registrata in bilancio nel 2023 è stata determinata in gran parte dalle scadenze e dai rimborsi anticipati nell’ambito delle nostre operazioni mirate di rifinanziamento a più lungo termine. Nel corso dell’anno abbiamo inoltre interrotto i reinvestimenti dei titoli giunti a scadenza nell’ambito del nostro programma di acquisto di attività. Inoltre, a dicembre abbiamo annunciato la graduale cessazione dei reinvestimenti in seno al programma di acquisto per l’emergenza pandemica.
Contemporaneamente al consolidamento dei progressi compiuti nella lotta all’inflazione, abbiamo portato avanti le attività volte a tenere conto dei rischi climatici nello svolgimento dei nostri compiti. A marzo abbiamo avviato la diffusione periodica di informazioni finanziarie riferite ai rischi climatici degli investimenti effettuati dall’Eurosistema nel settore societario. L’intensità carbonica dei reinvestimenti da noi effettuali su tali titoli è diminuita di circa due terzi nei dodici mesi successivi a ottobre 2022, quando iniziammo a orientarli verso emittenti con prestazioni migliori sotto il profilo climatico.
Nel 2023 sono stati compiuti notevoli progressi in un altro settore cruciale per le nostre attività: i pagamenti. A marzo è stato avviato T2, il nostro nuovo sistema di pagamento all’ingrosso. Esso contribuisce all’armonizzazione e all’efficienza dei mercati finanziari europei introducendo un nuovo sistema di regolamento lordo in tempo reale che, sostituendosi a Target2, operativo dal 2007, razionalizza la gestione della liquidità in moneta di banca centrale.
Abbiamo inoltre dato inizio alla fase preparatoria del progetto sull’euro digitale. Avviata a novembre dopo una fruttuosa fase istruttoria durata due anni, essa getterà le basi per la potenziale emissione di un euro digitale. La moneta unica in forma digitale affiancherebbe il contante, senza sostituirlo. Il contante rimane il mezzo di pagamento più utilizzato dai cittadini dell’area dell’euro, i quali ritengono in netta maggioranza che sia importante avere la possibilità di usarlo per i pagamenti.
Anche per questo la BCE sta predisponendo una nuova serie di banconote in euro, il simbolo più tangibile e visibile dell’unità europea. Il Consiglio direttivo ha selezionato “Cultura europea” e “Fiumi e uccelli” quali due possibili temi per questa nuova serie, sulla scorta dei risultati di due indagini pubbliche condotte nell’estate del 2023. Successivamente i cittadini europei avranno la possibilità di esprimere le proprie preferenze a partire da una rosa di possibili bozzetti; la decisione definitiva dovrebbe essere adottata dalla BCE nel 2026.
L’anno del 25º anniversario della BCE è stato anche segnato dall’ingresso della Croazia nell’area dell’euro. L’adozione dell’euro da parte della Croazia a gennaio ha portato a 20 il numero dei paesi dell’area, quasi il doppio rispetto all’anno in cui fu introdotta la moneta unica. L’espansione dell’area dell’euro riflette l’inalterata attrattiva della nostra unione monetaria, in un mondo connotato da crescente imprevedibilità. Nel 2023 il sostegno dei cittadini nei confronti dell’euro è rimasto prossimo ai massimi storici.
Non sarebbe stato possibile raggiungere questi risultati senza il grande impegno del nostro personale e la sua dedizione alla missione della BCE: mantenere la stabilità dei prezzi a beneficio dei cittadini dell’area dell’euro. È un onore guidare questa istituzione e le persone che ci lavorano.
Il tasso di disoccupazione nell’area dell’euro si è collocato in media al 6,5 per cento nel 2023, in calo dal 6,6 per cento di gennaio al 6,5 di marzo e rimanendo sostanzialmente stabile per il resto dell’anno.
L’inflazione complessiva nell’area dell’euro si è collocata al 2,9 per cento a dicembre 2023, in diminuzione dal 9,2 per cento di dicembre 2022. Il calo è stato sempre più generalizzato tra le varie componenti.
Nel 2023 la BCE ha innalzato i tassi di interesse di riferimento di ulteriori 200 punti base, portando al 4 per cento il tasso sui depositi presso la banca centrale. L’orientamento restrittivo della politica monetaria si è trasmesso con vigore all’economia.
Nel terzo trimestre il coefficiente di CET 1 delle banche dell’area dell’euro era pari al 15,6 per cento. Si tratta di un valore prossimo ai livelli massimi dall’introduzione della vigilanza bancaria europea, che beneficia della maggiore redditività e della riduzione dei rischi degli attivi bancari.
Il 60 per cento dei cittadini dell’area dell’euro ritiene l’opzione del pagamento in contanti importante. Allo stesso tempo, poco più della metà dei consumatori dell’area dell’euro preferisce effettuare pagamenti tramite carta o altri metodi di pagamento elettronici.
La BCE ha pubblicato tre nuove serie di indicatori statistici su finanza sostenibile, emissioni di carbonio e rischi fisici nell’ambito del suo più ampio piano di azione sul clima.
Nel 2023 la BCE ha celebrato il suo 25° anniversario con il messaggio “Il valore dell’unità”, mettendo in luce il successo della moneta unica e i suoi benefici per i cittadini europei.
Nei dodici mesi successivi all’avvio, a ottobre 2022, del nuovo orientamento applicato ai reinvestimenti, l’intensità carbonica di questi ultimi è diminuita di oltre il 65 per cento.
1 Inflazione in netto calo in un contesto in cui la politica monetaria restrittiva della BCE continua a trasmettersi con forza
Nel 2023 l’economia mondiale ha registrato risultati migliori di quanto inizialmente atteso, continuando a espandersi a un ritmo moderato. L’espansione va ricondotta principalmente alla crescita delle economie emergenti e degli Stati Uniti, mentre la maggior parte delle altre economie avanzate ha risentito in misura maggiore delle condizioni di finanziamento più rigide e della considerevole incertezza geopolitica. L’inflazione a livello mondiale è diminuita notevolmente con il calo dei prezzi delle materie prime energetiche, mentre le pressioni di fondo sui prezzi sono rimaste elevate. L’euro si è rafforzato in termini effettivi nominali e rispetto al dollaro statunitense.
1.1 L’attività economica mondiale è cresciuta a un ritmo moderato con il calo dell’inflazione complessiva
La crescita economica mondiale è stata moderata a fronte dell’inasprimento della politica monetaria e dell’elevata incertezza
Fonti: BCE, elaborazioni degli esperti della BCE e proiezioni macroeconomiche degli esperti della BCE formulate a marzo 2024.Note: “PIL mondiale” esclude l’area dell’euro. La media pre-pandemica si riferisce al periodo dal 2012 al 2019. I valori per il 2023 sono stime basate sui dati disponibili e sulle proiezioni macroeconomiche formulate dagli esperti della BCE a marzo 2024.
Lo slancio del commercio mondiale si è indebolito con la normalizzazione dei modelli di consumo dopo la pandemia
Il commercio mondiale è stato debole nel 2023, giacché la crescita delle importazioni è scesa all’1,2 per cento, ben al di sotto del tasso di crescita del 5,5 per cento registrato l’anno precedente e della media pre-pandemica del 3,1 per cento[3]. Il rallentamento ha riflesso tre principali tendenze. In primo luogo, con il progressivo venir meno delle restrizioni legate alla pandemia, la domanda mondiale si è riorientata dai beni verso i servizi. In secondo luogo, è aumentata la quota dei consumi nella domanda interna, che generalmente è a minore intensità di scambi rispetto agli investimenti. Infine, nel 2023 le economie emergenti, in cui il commercio risponde meno alle variazioni dell’attività economica, hanno fornito un contributo maggiore all’attività mondiale. Nonostante le crescenti barriere commerciali e i risultati delle indagini presso le imprese, che indicano un possibile trasferimento delle catene del valore, le evidenze di una frammentazione dei flussi commerciali aggregati sono rimaste finora limitate.
Nei paesi dell’OCSE, eccetto la Turchia, l’inflazione complessiva misurata sull’indice dei prezzi al consumo (IPC) è diminuita rispetto agli elevati livelli del 2023, per effetto del calo dei prezzi dell’energia. È scesa al 3,9 per cento a dicembre e per tutto il 2023 si è attestata al 5,3 per cento, rispetto al 7,3 per cento del 2022 (cfr. il pannello a) del grafico 1.2). Anche l’inflazione al netto dei beni energetici e alimentari è diminuita, ma in misura molto minore, a indicare che le pressioni di fondo sui prezzi si sono mantenute forti e generalizzate. Ciò è stato particolarmente evidente nelle economie avanzate, dove le tensioni sul mercato del lavoro hanno contribuito a elevati tassi di crescita dei salari, rendendo più persistente l’inflazione nei servizi (cfr. il pannello b) del grafico 1.2).
Fonti: fonti nazionali tramite Haver Analytics, OCSE ed elaborazioni degli esperti della BCE.Note: AE indica l’area dell’euro. L’inflazione nei paesi dell’OCSE non tiene conto della Turchia ed è calcolata sulla base degli IPC nazionali e dei pesi annuali della spesa per consumi finali privati espressi in termini di parità del potere d’acquisto. L’inflazione di fondo è al netto dei beni energetici e alimentari. Le ultime osservazioni si riferiscono a dicembre 2023.
I prezzi delle materie prime energetiche sono diminuiti giacché il basso livello della domanda ha superato i vincoli dal lato dell’offerta
L’euro si è rafforzato in termini effettivi nominali e rispetto al dollaro statunitense
I principali rischi per le prospettive di crescita economica mondiale alla fine del 2023 comprendevano un ulteriore inasprimento delle tensioni geopolitiche, un rallentamento più marcato dell’economia cinese e pressioni inflazionistiche più persistenti, che richiederebbero una politica monetaria più restrittiva del previsto. Il concretizzarsi di tali rischi ridurrebbe l’attività economica mondiale. Inoltre, i mercati mondiali delle materie prime sono rimasti molto sensibili ai rischi dal lato dell’offerta, che a loro volta potrebbero alimentare l’inflazione e gravare sulla crescita mondiale nel prossimo anno.
La crescita nell’area dell’euro si è indebolita a causa dell’ampliamento degli effetti dei maggiori tassi di interesse
Fonti: Eurostat ed elaborazioni della BCE.Note: il commercio al dettaglio è presentato in termini reali. Le ultime osservazioni si riferiscono a dicembre 2023 per la produzione dei servizi, a gennaio 2024 per tutto il resto.
Nel corso dello stesso anno gli investimenti in costruzioni hanno sostanzialmente continuato a indebolirsi. Ciò va ricondotto principalmente al calo degli investimenti in edilizia residenziale, dovuto agli elevati costi di costruzione, al continuo aumento dei tassi di interesse sui mutui ipotecari e all’inasprimento dei criteri per la concessione del credito bancario, che ha reso più difficile l’accesso ai finanziamenti per le famiglie e ha frenato la domanda di immobili residenziali. Altri settori dell’edilizia, come l’ingegneria civile, hanno mostrato una maggiore capacità di tenuta, sostenuti da investimenti in infrastrutture pubbliche. Alla fine del 2023 gli investimenti in costruzioni erano superiori di circa il 2,1 per cento rispetto al livello precedente la pandemia, dopo un calo complessivo dello 0,6 per cento nel corso dell’anno.
Fonti: Eurostat ed elaborazioni della BCE.Nota: le ultime osservazioni si riferiscono a gennaio 2024 per il tasso di disoccupazione e al quarto trimestre 2023 per l’occupazione e per le ore lavorate.
Nell’area dell’euro il rapporto tra il disavanzo delle amministrazioni pubbliche e il PIL è diminuito in quanto i governi hanno iniziato a ridurre le misure discrezionali di sostegno
Nell’area dell’euro il rapporto tra il disavanzo delle amministrazioni pubbliche e il PIL ha continuato a ridursi nel 2023, proseguendo un percorso cominciato al culmine della pandemia (cfr. il grafico 1.6)[5]. Il graduale inasprimento delle politiche di bilancio si è riflesso anche nel loro orientamento, che nel 2023 ha registrato una moderata restrizione per il terzo anno consecutivo[6]. Tuttavia, solo poco più di un terzo dell’allentamento registrato nel 2020 è stato finora riassorbito (cfr. il grafico 1.6). Ciò significa che il saldo di bilancio corretto per gli effetti del ciclo economico rimane ben al di sotto del suo livello precedente la pandemia, a causa dell’impatto protratto nel tempo delle misure adottate durante l’emergenza sanitaria nel 2020 e del sostegno connesso ai rincari energetici fornito a partire dal 2022.
Fonti: Proiezioni macroeconomiche per l’area dell’euro formulate dagli esperti dell’Eurosistema, dicembre 2023 ed elaborazioni della BCE.Nota: la misura relativa all’orientamento delle politiche di bilancio è ottenuta escludendo dal lato delle entrate (a partire dal 2021) le sovvenzioni erogate attraverso il dispositivo per la ripresa e la resilienza del Next Generation EU, in quanto tali entrate non hanno effetti macroeconomici di inasprimento.
Sarebbe opportuno un ulteriore inasprimento dell’orientamento delle politiche di bilancio
Scomposizione dell’orientamento di bilancio e delle misure discrezionali nell’area dell’euro
Fonti: Proiezioni macroeconomiche per l’area dell’euro formulate dagli esperti dell’Eurosistema, dicembre 2023 ed elaborazioni della BCE.Note: la misura relativa all’orientamento delle politiche di bilancio è ottenuta escludendo dal lato delle entrate (a partire dal 2021) le sovvenzioni erogate attraverso il dispositivo per la ripresa e la resilienza del Next Generation EU, in quanto tali entrate non hanno effetti di inasprimento a livello macroeconomico. Per “Altre misure” si intendono principalmente le misure adottate durante la pandemia e la loro successiva revoca.
Un ulteriore inasprimento dell’orientamento delle politiche di bilancio sembra opportuno anche dal punto di vista della politica monetaria. Ora che la crisi energetica si è in gran parte esaurita, i governi dovrebbero continuare a revocare le relative misure di sostegno: ciò è essenziale per evitare di sospingere al rialzo le pressioni inflazionistiche di medio termine. In caso contrario, si renderebbe necessaria una politica monetaria più restrittiva. Oltre a revocare le misure connesse alla pandemia e alla crisi energetica, i governi dovrebbero, più in generale, compiere progressi verso posizioni di bilancio più solide, al fine di garantire che le finanze pubbliche siano su un percorso sostenibile.
L’UE ha bisogno di un quadro solido e credibile per il coordinamento delle politiche economiche e di bilancio
Un solido quadro della UE per il coordinamento e la sorveglianza delle politiche economiche e di bilancio si conferma imprescindibile. Dopo ampie discussioni, nel 2023 il Consiglio dell’Unione europea ha concordato una riforma del quadro di governance economica della UE, che ha aperto la strada a un trilogo tra la Commissione europea, il Consiglio dell’UE e il Parlamento europeo. Il 2024 sarà un anno importante per passare alla fase di attuazione[7].
Il costo del lavoro ha rappresentato il principale contributo all’inflazione interna nel prosieguo dell’anno
1.5 Il forte inasprimento delle condizioni di credito e di finanziamento in un contesto di tassi di riferimento più elevati
I rendimenti obbligazionari sono diminuiti nonostante l’intonazione restrittiva della politica monetaria, a seguito di un cambiamento delle aspettative nello scorcio dell’anno
Tassi di interesse a lungo termine e costo dei prestiti alle imprese e alle famiglie per l’acquisto di abitazioni
Fonti: Bloomberg, LSEG ed elaborazioni della BCE.Note: osservazioni mensili. Il rendimento dei titoli di Stato a dieci anni dell’area dell’euro è una media ponderata per il PIL. Gli indicatori del costo dei prestiti sono calcolati aggregando i tassi sui prestiti bancari a breve e a lungo termine mediante una media mobile a 24 mesi dei volumi delle nuove operazioni. Le ultime osservazioni si riferiscono a dicembre 2023.
L’aggregato monetario ampio e l’intermediazione bancaria hanno rispecchiato l’inasprimento della politica monetaria
Con l’inasprimento della politica monetaria i tassi sui prestiti bancari sono aumentati considerevolmente
Il credito bancario alle famiglie e alle imprese si è notevolmente indebolito nel 2023, sulla scia dell’inasprimento delle condizioni di accesso al credito (cfr. il grafico 1.11). I flussi netti mensili dei prestiti sono stati quasi nulli negli ultimi tre trimestri dell’anno. Il tasso di crescita sui dodici mesi dei prestiti bancari alle famiglie è diminuito, collocandosi, a dicembre, allo 0,3 per cento, principalmente per effetto del rallentamento dei mutui ipotecari nel contesto di un calo dei prezzi delle abitazioni per la prima volta dal 2014. Il tasso di crescita sui dodici mesi dei prestiti bancari alle imprese è parimenti sceso, collocandosi a dicembre allo 0,4 per cento, e i flussi netti del finanziamento esterno complessivo alle imprese hanno raggiunto minimi storici (cfr. il grafico 1.12).
Crescita di M3 e del credito alle imprese e alle famiglie
Fonti: BCE ed Eurostat.Note: le imprese corrispondono alle società non finanziarie. IFM = istituzioni finanziarie monetarie. Nella voce “Prestiti dalle istituzioni finanziarie non monetarie e dal resto del mondo”, le istituzioni finanziarie non monetarie comprendono gli altri intermediari finanziari, i fondi pensione e le società di assicurazione. I “Prestiti delle IFM” e i “Prestiti dalle istituzioni finanziarie non monetarie e dal resto del mondo” sono corretti per le cessioni e le cartolarizzazioni. La voce “Altro” corrisponde alla differenza tra il totale e gli strumenti elencati nel grafico e include prevalentemente i prestiti intersocietari e i crediti commerciali. Le ultime osservazioni si riferiscono al terzo trimestre del 2023. Il flusso annuale per il 2023 è calcolato come somma dei flussi di quattro trimestri, a partire dal quarto trimestre del 2022 e fino al terzo trimestre del 2023.
La BCE si sta adoperando per comprendere meglio le conseguenze macroeconomiche del cambiamento climatico e delle politiche volte a mitigarne l’impatto, in linea con gli impegni assunti a seguito del riesame della strategia di politica monetaria nel 2020‑2021[11]. Tali sforzi sono di grande rilevanza per l’adempimento del mandato primario della BCE, ossia il mantenimento della stabilità dei prezzi. La complessità del cambiamento climatico e la natura non lineare e altamente incerta dei suoi effetti richiedono un approfondimento dell’analisi macroeconomica al fine di limitare gli errori di previsione e comprendere le modifiche strutturali che il cambiamento climatico sta introducendo nell’economia.
Impatto crescente delle ondate di calore sull’inflazione dei beni alimentari in Europa
Gli eventi meteorologici estremi solitamente riducono la produzione nel breve periodo, ma l’impatto economico complessivo va oltre gli effetti diretti e immediati che si verificherebbero, ad esempio, con la distruzione di abitazioni, fabbriche e macchinari. Ne sono un esempio le interruzioni che si verificano in altre regioni o settori a causa dei collegamenti nelle catene di approvvigionamento o di infrastrutture danneggiate. I mancati guadagni nei settori colpiti e il calo della produzione ridurranno di norma la domanda di prodotti e servizi di altri settori. Un altro effetto è l’aumento dell’incertezza, che potrebbe indurre famiglie e imprese a rivedere le proprie valutazioni del rischio di catastrofi e, pertanto, a comprimere la spesa.
Su orizzonti temporali più lunghi il cambiamento climatico può anche ridurre la crescita del prodotto in maniera più persistente[14]. Ad esempio, un calo delle precipitazioni nevose minaccerà la redditività di molte zone sciistiche in Europa e alcune regioni del Mediterraneo potrebbero diventare troppo calde per il turismo estivo, sebbene alcune regioni settentrionali potrebbero trarne beneficio. Le rese nel settore agricolo e forestale saranno probabilmente impoverite per effetto delle temperature medie più elevate. Sebbene la rotazione delle colture possa attenuare alcuni di questi effetti, è probabile che la produzione agricola sia influenzata altresì da andamenti meno prevedibili delle temperature e delle precipitazioni. Un aumento delle temperature al di sopra della zona di comfort di circa 19‑22ºC, che probabilmente si verificherà con maggiore frequenza in un clima più caldo, riduce la produttività della forza lavoro.
L’adattamento, ossia l’adeguamento ai climi più caldi, potrebbe contribuire a limitare gli impatti macroeconomici. Ciò comprende, ad esempio, l’installazione di impianti di aria condizionata per ridurre l’impatto dello stress da calore sulla produttività del lavoro, oppure la rotazione delle colture per limitare le perdite di produttività agricola. Tuttavia, tali misure avranno probabilmente delle ricadute sui bilanci delle amministrazioni pubbliche e sul margine di intervento sui conti pubblici (fiscal space)[15]. I prodotti assicurativi rappresentano un ulteriore strumento di adattamento, ma in Europa esiste già un notevole divario in materia di protezione assicurativa contro il rischio climatico[16].
Una riduzione delle emissioni capace di conseguire gli obiettivi fissati nell’Accordo di Parigi e scongiurare un riscaldamento globale più catastrofico richiede una profonda ed estesa trasformazione strutturale dell’economia. È necessaria una riallocazione di capitale e manodopera sia tra i vari settori, sia all’interno degli stessi comparti e persino nell’ambito delle singole imprese (ad esempio, i costruttori di automobili dovranno riconvertire le fabbriche, passando dalla produzione di autoveicoli con motore a combustione a quella di veicoli elettrici alimentati da batterie). Il successo di tale riallocazione dipenderà: dall’attuazione di politiche di transizione efficaci; dalla flessibilità dei mercati, in particolare dalla capacità dell’economia di finanziare e assorbire i consistenti investimenti di capitale necessari; dallo sviluppo di tecnologie a zero emissioni di anidride carbonica e dalla connessa disponibilità di manodopera qualificata per il loro utilizzo.
Un’analisi che suggerisca un impatto economico favorevole delle misure di politica climatica sin qui introdotte non è verosimilmente in grado di cogliere il quadro complessivo[17]. Le valutazioni disponibili ottenute con i modelli degli impatti legati agli andamenti dei prezzi delle emissioni di anidride carbonica evidenziano solo degli effetti limitati sulla produzione e sull’inflazione[18]. Le misure sin qui considerate sono, tuttavia, ancora sostanzialmente insufficienti a raggiungere l’obiettivo di riduzione delle emissioni dell’UE e una valutazione quantitativa più ampia dell’impatto della transizione, comprensiva anche degli effetti derivanti dal rafforzamento della regolamentazione e degli obiettivi climatici, può risultare assai meno agevole.
La velocità della transizione incide in modo determinante sull’impatto economico finale: ritardare la transizione richiederà in seguito mutamenti delle politiche più rapidi e radicali, aumentando la probabilità di attivi non recuperabili (c.d. stranded assets) e di una disoccupazione strutturale più elevata[19]. Inoltre, al variare delle politiche di transizione varia anche il loro impatto sulla produttività[20]. Le politiche basate sui meccanismi di mercato, come le imposte sulle emissioni di anidride carbonica, hanno un impatto minore sulla produttività delle imprese ad alta intensità di carbonio rispetto a quelle politiche che non si basano su tali meccanismi, come i divieti all’utilizzo di determinati prodotti o tecniche produttive.
La competitività dell’area dell’euro risente anche delle scelte a livello mondiale in materia di politiche di transizione. Tra queste figurano l’aumento dei prezzi delle emissioni di anidride carbonica e le politiche industriali, come il recente Inflation Reduction Act negli Stati Uniti. Il sistema di scambio di quote di emissione dell’UE (Emissions Trading System, ETS) può innescare una “rilocalizzazione delle emissioni di carbonio” (carbon leakage), ossia la delocalizzazione di determinate attività economiche e delle connesse emissioni verso regioni caratterizzate da una normativa sulle emissioni meno stringente. Questo fenomeno può essere ridimensionato calibrando attentamente il meccanismo di adeguamento del carbonio alle frontiere (Carbon Border Adjustment Mechanism, CBAM) unitamente alle altre misure già esistenti volte a prevenire il carbon leakage[21].
Nel complesso, le politiche in materia di cambiamenti climatici e di mitigazione investono quasi tutti gli aspetti dell’analisi macroeconomica condotta dalle banche centrali. Rimangono aperte delle questioni cruciali, relative, ad esempio: alle modalità di svolgimento della transizione e alle conseguenti modifiche strutturali all’economia; all’impatto macroeconomico delle condizioni meteorologiche estreme e dei rischi connessi a un cambiamento climatico accelerato; nonché al ruolo del capitale naturale e dei servizi ecosistemici.
Riquadro 2Il ruolo dei profitti unitari nelle recenti pressioni interne sui prezzi
Il presente riquadro verte principalmente sul contributo dei profitti unitari all’andamento delle pressioni interne sui prezzi, osservato nel 2023, da una prospettiva contabile.
Nel 2023 le pressioni interne sui prezzi sono state molto forti, perdendo tuttavia lievemente vigore durante l’anno, a causa della diminuzione dei profitti unitari
La forte crescita dei profitti unitari osservata nel 2022 e all’inizio del 2023 è riconducibile agli andamenti economici eccezionali a seguito della pandemia
Fonti: Eurostat ed elaborazioni della BCE.Nota: le ultime osservazioni si riferiscono al quarto trimestre del 2023.
Con il progressivo venir meno dei fattori eccezionali, i profitti unitari si sono riallineati al ciclo economico e alla loro tipica funzione cuscinetto
Nel 2023, inoltre, la BCE ha proseguito la graduale revoca, avviata nel 2022, delle misure di ampliamento introdotte durante la pandemia in relazione ai criteri di idoneità applicabili alle garanzie e il rating creditizio della Repubblica ellenica è stato innalzato al livello investment grade. Nel corso del 2023 l’Eurosistema ha posto l’accento sulla gestione dei rischi al fine di assicurare un’attuazione efficiente della politica monetaria, anche diversificando le fonti di valutazione del credito ammesse. A seguito dell’innalzamento dei tassi di interesse di riferimento per ridurre l’inflazione, la BCE ha subito perdite per effetto del reddito da interessi negativo, in parte compensate dalle riserve finanziarie costituite in precedenza. Il reddito monetario della BCE dovrebbe tornare a salire in futuro e ciò sosterrà la sua efficacia operativa.
2.1 Il perseguimento di una politica monetaria restrittiva per riportare l’inflazione all’obiettivo del 2 per cento
A gennaio l’inflazione era ancora pari all’8,6 per cento, mentre l’economia continuava a evidenziare una buona tenuta malgrado difficoltà crescenti
All’inizio del 2023 la crescita economica nell’area dell’euro ristagnava, dopo un marcato rallentamento osservato a partire dalla metà del 2022. L’economia mostrava tuttavia segni di tenuta a fronte delle significative sfide poste dalla debolezza dell’attività economica mondiale, dalle incertezze geopolitiche dovute alla guerra russa contro l’Ucraina, dall’elevata inflazione e dalle più rigide condizioni di finanziamento. A gennaio l’inflazione complessiva era lievemente diminuita per effetto del calo dei prezzi dell’energia, ma si confermava elevata, all’8,6 per cento, anche a causa degli alti prezzi dei beni alimentari. Le ragioni, in parte, risiedevano nell’impatto pervasivo sull’intera economia degli elevati costi dei beni energetici, che influenzavano anche i prezzi dei beni alimentari, nonché nei fattori, perduranti ma in via di attenuazione, legati alla pandemia, quali le interruzioni lungo le catene di approvvigionamento e la compressione della domanda. Anche la dinamica salariale registrava un’accelerazione.
A febbraio il Consiglio direttivo ha innalzato i tassi esprimendo l’intenzione di aumentarli ulteriormente
Le turbolenze nel settore bancario statunitense hanno alimentato l’incertezza in Europa, accentuando la necessità di un approccio alle decisioni sui tassi guidato dai dati
È divenuto sempre più evidente che la politica monetaria restrittiva stava avendo un impatto significativo sulle condizioni di finanziamento nell’area dell’euro
Il Consiglio direttivo ha continuato a innalzare i tassi di riferimento dato il permanere su livelli elevati delle pressioni di fondo sui prezzi...
L’inflazione complessiva è notevolmente diminuita. A maggio è scesa al 6,1 per cento dall’8,5 di febbraio, a marzo era pari al 6,9 per cento e ad aprile al 7,0 per cento. Tuttavia, benché ci si aspettasse un ulteriore calo dell’inflazione verso l’obiettivo, determinato soprattutto dalla concomitante stretta alle condizioni creditizie che frenava la domanda in misura crescente, secondo le previsioni le pressioni sui prezzi sarebbero rimaste ancora troppo forti per un periodo di tempo prolungato. Il Consiglio direttivo ha pertanto optato per altri due incrementi consecutivi dei tassi, a maggio e giugno, di 25 punti base ciascuno.
Dopo una riduzione del loro ritmo a marzo, i reinvestimenti nell’ambito del PAA sono cessati a luglio. I reinvestimenti nell’ambito del PEPP hanno continuato a essere previsti almeno fino alla fine del 2024. Allo stesso tempo, gli andamenti osservati a partire dalla precedente riunione di politica monetaria del Consiglio direttivo avvaloravano l’aspettativa secondo cui l’inflazione sarebbe ulteriormente diminuita nella restante parte dell’anno, mantenendosi tuttavia al di sopra dell’obiettivo per un periodo prolungato. Sulla base di questi elementi, a luglio il Consiglio direttivo ha proceduto a innalzare i tassi di interesse di altri 25 punti base.
A luglio il Consiglio direttivo ha altresì deciso di ridurre la remunerazione delle riserve obbligatorie dal tasso sui depositi presso la banca centrale allo 0 per cento. L’iniziativa mirava a preservare l’efficacia della politica monetaria mantenendo il controllo sul suo orientamento e assicurando, al contempo, la piena trasmissione delle decisioni sui tassi di interesse ai mercati monetari. Ha inoltre migliorato l’efficienza dell’orientamento adottato mediante la riduzione della spesa complessiva per interessi derivante dalle riserve, raggiungendo al tempo stesso il medesimo grado di restrizione monetaria.
Poiché ad agosto l’inflazione non aveva evidenziato quasi alcun progresso rispetto al 5,3 per cento registrato a luglio e nelle proiezioni formulate a settembre dagli esperti della BCE le prospettive di inflazione erano state riviste al rialzo per il 2023 e il 2024, principalmente a causa dell’andamento più sostenuto dei prezzi dell’energia, nella riunione di settembre il Consiglio direttivo ha innalzato di altri 25 punti base i tassi di riferimento della BCE, portando a 200 punti base l’incremento cumulato nel corso del 2023 e al 4 per cento il tasso sui depositi presso la banca centrale (cfr. il grafico 2.1).
...e ha dichiarato che il mantenimento dei livelli correnti dei tassi di riferimento per un periodo sufficientemente lungo avrebbe contribuito in misura significativa al tempestivo ritorno dell’inflazione all’obiettivo
Ottobre ha posto fine al periodo più lungo di rialzi consecutivi dei tassi nella storia dell’euro
Negli ultimi mesi dell’anno l’inflazione ha continuato a scendere, raggiungendo il 2,4 per cento a novembre. Nella riunione di dicembre, tuttavia, il Consiglio direttivo ha ritenuto probabile un nuovo incremento temporaneo nel breve periodo, riconducibile a effetti base. L’inflazione di fondo aveva segnato un’ulteriore flessione. Le proiezioni macroeconomiche formulate dagli esperti dell’Eurosistema suggerivano che l’inflazione avrebbe ripreso a diminuire gradualmente nel 2024. Nel contempo si riteneva che le pressioni interne sui prezzi sarebbero rimaste elevate, principalmente a causa della forte crescita del costo del lavoro per unità di prodotto.
Il Consiglio direttivo ha mantenuto invariati i tassi e ha deciso di continuare nel processo di normalizzazione del bilancio dell’Eurosistema
A fronte di questo scenario, nella riunione di dicembre il Consiglio direttivo ha deciso di mantenere invariati i tassi di riferimento.
Il Consiglio direttivo ha inoltre stabilito di continuare nel processo di normalizzazione del bilancio dell’Eurosistema. Ha espresso l’intenzione di reinvestire integralmente il capitale rimborsato sui titoli del PEPP in scadenza fino alla metà del 2024, prima di ridurre il portafoglio, in media, di 7,5 miliardi di euro al mese fino alla fine dell’anno e, a partire da questa data, di interrompere i reinvestimenti.
Il bilancio dell’Eurosistema si è gradualmente ridotto mediante la cessazione dei reinvestimenti nell’ambito del PAA e la scadenza delle operazioni OMRLT‑III
Nel 2023 il bilancio dell’Eurosistema ha proseguito la graduale contrazione iniziata nel 2022 con la normalizzazione della politica monetaria. Si è ulteriormente ridotto con la conclusione dei reinvestimenti totali e parziali nell’ambito del PAA, rispettivamente, a febbraio e a giugno. Durante l’intero anno l’Eurosistema ha continuato a reinvestire integralmente il capitale rimborsato sui titoli in scadenza nel quadro del PEPP. Alla fine dell’anno il bilancio era sceso a 6.900 miliardi di euro, principalmente per effetto della scadenza e dei rimborsi anticipati delle operazioni OMRLT‑III e, in certa misura, anche della riduzione del portafoglio del PAA.
A fine 2023 le attività connesse con la politica monetaria nel bilancio dell’Eurosistema ammontavano a 5.100 miliardi di euro, in calo di 1.200 miliardi rispetto alla fine dell’anno precedente. I prestiti a enti creditizi dell’area dell’euro e i titoli acquistati per finalità di politica monetaria rappresentavano, rispettivamente, il 6 e il 68 per cento delle attività totali (in diminuzione dal 17 e dal 62 per cento di fine 2022). Le altre attività finanziarie presenti in bilancio consistevano principalmente in attività denominate in valuta estera, oro e portafogli denominati in euro destinati a finalità diverse dalla politica monetaria.
Dal lato delle passività, alla fine del 2023 l’importo complessivo delle riserve e dei depositi degli enti creditizi presso la banca centrale era sceso a 3.500 miliardi di euro (dai 4.000 miliardi di fine 2022) e costituiva il 51 per cento delle passività totali (a fronte del 50 per cento di fine 2022). Le banconote in circolazione permanevano su un livello sostanzialmente invariato, pari a 1.600 miliardi di euro, e rappresentavano il 23 per cento delle passività totali (in aumento dal 20 per cento).
Nel 2023, dopo l’annuncio di dicembre 2022, l’Eurosistema ha lavorato alla revisione del suo assetto operativo per indirizzare i tassi di interesse a breve termine, che si è conclusa a marzo 2024.
Fonte: BCE.Note: i valori positivi si riferiscono alle attività, quelli negativi alle passività. La linea della liquidità in eccesso è rappresentata da valori positivi, sebbene si riferisca alla somma delle seguenti voci passive: le disponibilità in eccesso rispetto alla riserva obbligatoria e il ricorso ai depositi presso la banca centrale.
L’adozione dell’euro da parte della Croazia il 1º gennaio 2023 e l’inclusione del bilancio della Hrvatska narodna banka nel bilancio consolidato dell’Eurosistema hanno accresciuto le attività e le passività totali di quest’ultimo di 45 miliardi di euro.
Distribuzione per classi di attività e paesi del portafoglio del PAA e del PEPP
La cessazione dei programmi di acquisto di attività è stata ben recepita dal mercato
Il PAA comprende quattro programmi di acquisto delle attività: il terzo programma di acquisto di obbligazioni garantite (Third Covered Bond Purchase Programme, CBPP3), il programma di acquisto di titoli garantiti da attività (Asset Backed Securities Purchase Programme, ABSPP), il programma di acquisto di attività del settore pubblico (Public Sector Purchase Programme, PSPP) e il programma di acquisto delle attività del settore societario (Corporate Sector Purchase Programme, CSPP). Il PEPP è stato introdotto nel 2020 in risposta alla pandemia. Tutte le categorie di attività idonee nell’ambito del PAA sono tali anche nell’ambito del PEPP; nel quadro di quest’ultimo è stata concessa una deroga temporanea ai requisiti di idoneità per i titoli di debito emessi dalla Repubblica ellenica[25].
Alla fine del 2023 il portafoglio titoli del PEPP ammontava a 1.700 miliardi di euro (al costo ammortizzato). Le obbligazioni garantite rappresentavano meno dell’1 per cento (6 miliardi di euro) del totale, quelle del settore societario il 3 per cento (46 miliardi) e quelle del settore pubblico il 97 per cento (1.614 miliardi)[26]. Alla fine del 2023 la scadenza media ponderata dei titoli del settore pubblico nell’ambito del PEPP era pari a 7,3 anni, con alcune differenze tra paesi.
I titoli acquistati nell’ambito del PSPP, del CSPP, del CBPP3 e del PEPP hanno continuato a essere resi disponibili per l’attività di prestito titoli, al fine di sostenere la liquidità del mercato delle obbligazioni e dei pronti contro termine. Nel 2023 le condizioni sul mercato dei pronti contro termine sono significativamente migliorate rispetto all’anno precedente e ciò si è riflesso in minori volumi di prestito.
Alla fine del 2023 l’ammontare in essere delle operazioni di rifinanziamento dell’Eurosistema era pari a 410 miliardi di euro, in calo di 914 miliardi rispetto alla fine del 2022. Tale variazione riflette principalmente i rimborsi volontari anticipati (312,5 miliardi di euro) e la scadenza delle operazioni (612,9 miliardi) nell’ambito della terza serie di OMRLT. La scadenza media ponderata delle operazioni di rifinanziamento dell’Eurosistema in essere è diminuita da 10,5 mesi circa alla fine del 2022 a 5,2 mesi alla fine del 2023.
A marzo 2022 la BCE ha annunciato la graduale revoca delle misure introdotte a seguito della pandemia per l’ampliamento dei criteri di idoneità applicabili alle attività stanziabili a garanzia delle operazioni di politica monetaria. Tali misure sono state un elemento chiave della risposta della politica monetaria della BCE alla pandemia: hanno agevolato l’accesso delle controparti alle operazioni di credito dell’Eurosistema incrementando il volume delle garanzie idonee. Al centro delle misure vi sono state la riduzione temporanea, pari a una quota fissa del 20 per cento, degli scarti di garanzia per tutte le categorie di attività e un’estensione provvisoria degli schemi di crediti aggiuntivi (Additional credit claims, ACC) attuati da alcune banche centrali nazionali.
Il processo di revoca graduale ha avuto inizio a luglio 2022. In una seconda fase, a partire dal 29 giugno 2023, la riduzione temporanea degli scarti di garanzia per le attività negoziabili e non negoziabili è stata integralmente eliminata introducendo un nuovo schema di tali scarti, che segna quindi il ritorno al livello di tolleranza al rischio per le operazioni di credito applicato dalla BCE prima della pandemia[27].
A settembre 2023 il rating creditizio della Repubblica ellenica è stato innalzato dal livello di qualità creditizia 4 al livello 3 sulla scala di rating armonizzata dell’Eurosistema (da BB+ a BBB−), collocando tutti gli strumenti di debito emessi dal governo centrale del paese a livello investment grade[30]. Tali strumenti, che in precedenza beneficiavano di una deroga prevista dall’indirizzo sulle misure temporanee in materia di garanzie, a partire da settembre 2023 sono pertanto soggetti ai criteri di idoneità previsti dal sistema generale delle garanzie.
Nel 2023 l’ammontare nominale delle attività negoziabili idonee è aumentato di 1.200 miliardi di euro, raggiungendo il livello di 18.300 miliardi a fine anno (cfr. il grafico 2.3). La classe di attività più ampia è stata ancora una volta quella dei titoli emessi da amministrazioni pubbliche centrali (9.900 miliardi di euro). Altre classi di attività hanno incluso le obbligazioni societarie (1.900 miliardi di euro), le obbligazioni bancarie garantite (1.800 miliardi) e le obbligazioni bancarie non garantite (2.000 miliardi). I titoli emessi da amministrazioni pubbliche regionali (603 miliardi di euro), titoli garantiti da attività (600 miliardi) e altre attività negoziabili (1.400 miliardi) hanno rappresentato quote relativamente esigue dell’universo delle attività idonee.
Fonte: BCE.Note: i dati relativi alle attività sono espressi come importi nominali. Il grafico mostra le medie dei dati di fine mese per ciascun periodo.
Fonte: BCE.Note: per le garanzie sono riportate le medie dei dati di fine mese relative a ogni periodo e i valori sono da intendersi al netto della valutazione e dell’applicazione degli scarti di garanzia. Per i crediti in essere sono utilizzati i dati giornalieri.
L’Eurosistema gestisce costantemente i rischi finanziari insiti nell’esecuzione delle operazioni di politica monetaria. La sua funzione di gestione dei rischi è impegnata nel perseguire l’efficienza, ossia il raggiungimento degli obiettivi di politica monetaria con il minor rischio possibile per l’Eurosistema[31].
Le perdite sono state determinate dal disallineamento della sensibilità ai tassi di interesse di attività e passività
Le principali modifiche apportate al sistema di gestione dei rischi dell’Eurosistema nel 2023 sono consistite in un’ulteriore diversificazione delle fonti di valutazione del credito e in un più marcato orientamento degli acquisti di titoli del settore societario verso emittenti con risultati migliori dal punto di vista climatico.
Il 2023 è stato caratterizzato dall’accettazione di ulteriori fonti di valutazione del merito di credito nell’ambito del quadro di riferimento dell’Eurosistema per la valutazione della qualità creditizia (Eurosystem credit assessment framework, ECAF). L’ECAF è un sistema di gestione dei rischi utilizzato dall’Eurosistema per mitigare il rischio di credito delle attività utilizzate nelle operazioni di politica monetaria. Definisce le procedure, le regole e le tecniche atte ad assicurare che tutte le attività idonee soddisfino costantemente il requisito dell’Eurosistema di elevati standard creditizi. Ciò comporta l’esame, l’accettazione e il monitoraggio delle diverse fonti di valutazione del merito di credito.
Accettazione del sistema interno di valutazione della Bank of Greece come fonte di valutazione del credito
Ad aprile del 2023 il Consiglio direttivo ha deciso di accettare, come fonte di valutazione del merito di credito, il sistema interno di valutazione della qualità creditizia della Bank of Greece, che fornisce valutazioni di soggetti giuridici greci appartenenti al settore non finanziario. Adesso tali valutazioni possono essere utilizzate per definire l’idoneità dei prestiti verso società non finanziarie greche a essere stanziati come collaterale nelle operazioni di credito dell’Eurosistema e per determinare i relativi scarti di garanzia. Il sistema interno di valutazione del merito di credito della Bank of Greece è uno dei nove sistemi nazionali di valutazione della qualità creditizia attualmente accettati dal Consiglio direttivo.
Accettazione di Scope Ratings GmbH come nuova agenzia esterna di valutazione del merito di credito
A novembre il Consiglio direttivo ha deciso di accettare Scope Ratings GmbH quale agenzia esterna di valutazione del merito di credito (External Credit Assessment Institution, ECAI), a seguito di un’analisi approfondita dell’istanza di riconoscimento presentata dall’agenzia di rating, svolta dall’Eurosistema secondo i criteri da questo stabiliti per l’accettazione delle ECAI. La valutazione ha incluso criteri di tipo quantitativo e qualitativo, nonché le informazioni sull’attività di vigilanza fornite dall’Autorità europea degli strumenti finanziari e dei mercati (European Securities and Markets Authority, ESMA). Le valutazioni di Scope Ratings saranno utilizzate insieme a quelle delle agenzie esterne già accettate (DBRS Morningstar, Fitch Ratings, Moody’s e S&P Global Ratings) per determinare l’idoneità delle attività a essere stanziate come collaterale nelle operazioni di politica monetaria, e gli scarti di garanzia da applicare, una volta concluso il processo di integrazione di Scope Ratings nell’infrastruttura informatica dell’Eurosistema.
Gestione dei rischi relativi agli acquisti di attività nell’ambito del PAA e del PEPP
I rischi finanziari degli acquisti di attività hanno continuato a essere gestiti sulla base di specifici sistemi di controllo dei rischi per ciascuna classe di attività
Riquadro 3L’evoluzione della liquidità in eccesso e il suo impatto sui tassi del mercato monetario non garantito
Il presente riquadro esamina le conseguenze della riduzione del bilancio dell’Eurosistema sul mercato monetario dell’area dell’euro. Il calo della liquidità in eccesso, dovuto alla contrazione del bilancio, non ha ostacolato la trasmissione degli impulsi di politica monetaria ai tassi del mercato monetario non garantito. Nel 2023, tuttavia, è emersa un’asimmetria nella reazione del differenziale tra lo euro short‑term rate (€STR) e il tasso della BCE sui depositi presso la banca centrale. Tale differenziale si è mostrato infatti meno sensibile al riassorbimento della liquidità in eccesso rispetto a quanto avvenuto durante la precedente fase di iniezione di liquidità. Secondo un’analisi preliminare, è probabile che questo fenomeno sia di natura temporanea.
La minore liquidità non ha ridotto il differenziale tra l’€STR e il tasso sui depositi presso la banca centrale
I dati storici suggeriscono che un calo significativo della liquidità in eccesso dovrebbe determinare una riduzione del differenziale tra l’€STR e il tasso sui depositi presso la banca centrale. Tuttavia la recente contrazione della liquidità in eccesso non ha determinato una compressione di questo differenziale (cfr. il pannello b) del grafico A), che si è ampliato fino alla seconda metà del 2022 per poi stabilizzarsi a circa −10 punti base a partire da novembre 2022. Lo scostamento dagli andamenti storici induce a chiedersi se si tratti di un fenomeno temporaneo o di un cambiamento strutturale.
Fonti: BCE (banca dati sulle operazioni di mercato), Bloomberg ed elaborazioni dell’Eurosistema.Note: pannello a): il periodo di tassi negativi sui depositi presso la banca centrale termina il 26 luglio 2022; il 27 luglio il tasso è passato dal −0,50 allo 0,00 per cento. Pannello b): il periodo di tassi negativi sui depositi presso la banca centrale (mostrato in questo grafico) è compreso tra il 1º ottobre 2019 e il 26 luglio 2022. Il periodo in cui il tasso sui depositi presso la banca centrale è stato pari a zero è compreso tra il 27 luglio e il 13 settembre 2022. Il periodo di tassi positivi sui depositi presso la banca centrale inizia il 14 settembre 2022, quando il tasso è stato innalzato dallo 0,00 allo 0,75 per cento.
L’effettiva cessazione, a luglio 2022, del sistema a due livelli per la remunerazione delle riserve in eccesso detenute dalle banche ha reso disponibili per la negoziazione ulteriori 1.000 miliardi di euro di liquidità in eccesso (cfr. il pannello a) del grafico B). Durante il periodo di tassi negativi e in seguito all’introduzione del sistema a due livelli a ottobre 2019, la liquidità in eccesso effettivamente disponibile per la negoziazione era inferiore al suo livello ufficiale complessivo, in quanto parte di quella detenuta presso l’Eurosistema beneficiava di una remunerazione favorevole, ossia era esente dai tassi di interesse negativi. La fine del periodo di tassi di riferimento negativi a luglio 2022 ha eliminato questo vantaggio. La disponibilità di ulteriori fondi negoziabili ha sostenuto, tra l’altro, gli scambi di depositi overnight non garantiti tra le banche.
Secondo i dati delle segnalazioni statistiche sui mercati monetari (money market statistical reporting, MMSR), i prestiti non garantiti sono aumentati da una media giornaliera di 120 miliardi di euro durante il periodo di tassi negativi sui depositi presso la banca centrale nel 2021 e nel 2022 a 210 miliardi di euro verso la fine del 2023; l’incremento ha interessato tutti i settori delle controparti (cfr. il pannello b) del grafico B). Il ritorno a tassi positivi e la fine del sistema a due livelli hanno pertanto determinato un notevole aumento dell’offerta di fondi nel segmento non garantito.
Fonti: BCE (banca dati sulle operazioni di mercato, MMSR), Bloomberg ed elaborazioni dell’Eurosistema.Note: pannello a): il periodo di tassi negativi sui depositi presso la banca centrale termina il 26 luglio 2022; il 27 luglio il tasso è passato dal −0,50 allo 0,00 per cento. Per “Riserve esenti” si intende la quota di liquidità in eccesso esente dalla remunerazione negativa nel quadro del sistema a due livelli. Pannello b): il periodo di tassi positivi sui depositi presso la banca centrale inizia il 14 settembre 2022, quando il tasso è stato innalzato dallo 0,00 allo 0,75 per cento. I volumi negoziati mostrati nel grafico includono tutti i depositi overnight rientranti nel calcolo dell’€STR, i depositi di società non finanziarie, i conti deposito e alcuni altri prestiti residui con scadenze fino a un anno. FCM: fondi comuni monetari; SNF: società non finanziarie. La voce “Altro” comprende i fondi di investimento (esclusi i fondi comuni monetari), i fondi pensione e i fondi assicurativi, nonché i settori residui.
L’assenza di una riduzione del differenziale tra l’€STR e il tasso sui depositi presso la banca centrale, infine, potrebbe essere un fenomeno temporaneo dal momento che, in un contesto di eccesso di offerta, le banche mantengono il potere di mercato di negoziare il prezzo dei depositi a breve termine per coprire gli effetti sui coefficienti regolamentari. Un riallineamento tra l’€STR e il tasso sui depositi presso la banca centrale potrebbe ancora verificarsi, dato che i livelli di liquidità in eccesso si ridurranno ulteriormente e ciò sarebbe in grado di modificare il rapporto tra domanda e offerta di fondi.
3 Il settore finanziario europeo si dimostra resiliente, pur operando in un contesto di potenziale instabilità
Nel 2023 le banche nell’area dell’euro hanno mostrato capacità di tenuta, in particolare a fronte dei fallimenti degli enti creditizi avvenuti negli Stati Uniti e in Svizzera. Hanno beneficiato dei progressi compiuti su diversi fronti, nonché della costante azione di vigilanza. Il contesto finanziario, tuttavia, si è confermato fragile, perché l’inasprimento delle condizioni finanziarie ha messo a dura prova l’economia reale e il settore finanziario. Le autorità nazionali hanno continuato ad attivare requisiti macroprudenziali per l’accantonamento o l’innalzamento di riserve di capitale, al fine di rafforzare il settore bancario. Sono stati altresì oggetto di ulteriore miglioramento i quadri normativi per le banche, oltre che per le infrastrutture di mercato e le società finanziarie innovative, al fine di potenziare la resilienza del sistema finanziario nel lungo periodo.
Il contesto di stabilità finanziaria nell’area dell’euro si è confermato fragile
Condizioni finanziarie più restrittive e incremento dei costi di servizio del debito per famiglie, imprese e amministrazioni pubbliche
Dopo anni di bassi tassi di interesse, e con la creazione dello strumento di protezione del meccanismo di trasmissione della politica monetaria (Transmission Protection Instrument, TPI) della BCE, nel 2023 gli emittenti sovrani dell’area dell’euro hanno assistito a un aumento generalizzato dei costi di finanziamento, con una limitata dispersione tra paesi nel corso dell’anno. Tuttavia, dato che le amministrazioni pubbliche si trovano ora a dover rinnovare il proprio debito in scadenza a tassi di interesse più elevati, i loro costi di finanziamento restano sensibili all’evoluzione dei fondamentali in materia di finanza pubblica, in particolare al rischio di sconfinamenti di bilancio, che potrebbe rinnovare timori per la sostenibilità del debito sovrano. Nel contempo, eventuali andamenti indesiderati o non controllati dei mercati del debito sovrano possono essere contrastati grazie alla flessibilità prevista per i reinvestimenti nell’ambito del programma della BCE di acquisto per l’emergenza pandemica, nonché allo strumento di protezione del meccanismo di trasmissione della politica monetaria della BCE, soggetto al rispetto di determinate condizioni.
Analogamente, prima e durante la pandemia il settore societario ha beneficiato dei bassi tassi di interesse, consentendo il mantenimento degli utili nel 2023. Con il graduale venir meno degli effetti della ripresa, gli standard creditizi sono diventati più restrittivi e il servizio del debito è più costoso, con il conseguente aumento delle vulnerabilità delle imprese. Nel corso dell’anno il numero dei fallimenti societari ha iniziato ad aumentare, pur mantenendosi generalmente basso. Le imprese immobiliari si sono mostrate particolarmente vulnerabili, a causa dell’attuale congiuntura negativa del mercato immobiliare commerciale dell’area dell’euro.
Nel 2023 il settore delle famiglie ha dovuto fronteggiare un deterioramento della capacità di rimborso del debito, a causa dei più elevati tassi di interesse e della correzione in atto nei mercati immobiliari residenziali. Il forte aumento dei costi di finanziamento dall’inizio del ciclo restrittivo della politica monetaria ha chiaramente avuto un impatto negativo sulla domanda di mutui ipotecari. Ciononostante, il vigore del mercato del lavoro, insieme ai vincoli dal lato dell’offerta di abitazioni, ha favorito un raffreddamento ordinato nei mercati immobiliari residenziali. Le valutazioni ancora elevate suggeriscono comunque la possibilità che si materializzino delle vulnerabilità, in caso le correzioni dei prezzi divenissero incontrollate.
Nel 2023 le banche, i fondi e le compagnie di assicurazione dell’area dell’euro hanno continuato ad affrontare i rischi derivanti dai cambiamenti climatici e hanno dovuto monitorare attentamente il rischio cibernetico. La crescente frequenza di gravi catastrofi naturali a seguito dei cambiamenti climatici e la crescente entità delle perdite associate hanno altresì spinto al rialzo i prezzi delle assicurazioni, in presenza di una disponibilità limitata di polizze contro i pericoli legati al clima[33]. Ciò ha evidenziato il rischio di una maggiore incidenza degli shock climatici, esacerbando i problemi di redditività cui devono far fronte gli assicuratori del ramo danni e ampliando i divari di protezione esistenti (la percentuale di perdite economiche non coperte da assicurazioni), con un potenziale impatto negativo sulla situazione macroeconomica e sulla stabilità finanziaria.
Alla BCE è affidato il compito di valutare i provvedimenti macroprudenziali che le autorità nazionali dei paesi partecipanti al Meccanismo di vigilanza unico propongono alle banche in materia di adeguatezza patrimoniale. È importante rilevare che essa ha altresì il potere di applicare misure patrimoniali più stringenti, ove necessario; tuttavia, basandosi su un attento monitoraggio degli orientamenti nazionali in ambito di politica macroprudenziale, nel 2023 non ne ha ravvisato la necessità. Molti paesi, infatti, avevano già adottato nuove misure macroprudenziali, o inasprito provvedimenti già in vigore, al fine di rafforzare la resilienza dei sistemi bancari a fronte di vulnerabilità accumulate e rischi al ribasso.
Preservare la resilienza del sistema finanziario e promuovere misure mirate di tipo macroprudenziale
Al fine di preservare la capacità di tenuta delle banche a fronte di un eventuale peggioramento delle condizioni del settore, è necessario mantenere delle riserve macroprudenziali
Nel 2023 le valutazioni a fini di stabilità finanziaria si sono orientate verso le implicazioni che l’aumento dei tassi di interesse e i rischi al ribasso potrebbero avere per la crescita. Da una prospettiva macroprudenziale, le condizioni finanziarie più restrittive hanno determinato il protrarsi di una fase di rallentamento nel ciclo finanziario, seppure in assenza di rischi sistemici. In particolare, le posizioni patrimoniali delle banche si sono confermate solide, anche se con situazioni differenti tra banche e sistemi bancari e margini differenti rispetto ai requisiti minimi; pertanto i vincoli all’offerta di credito non sono derivati dai requisiti patrimoniali delle banche. In prospettiva, nel settore non finanziario, la capacità di servizio del debito potrebbe risentire dell’aumento dei relativi costi e del peggioramento del contesto macroeconomico, con un conseguente graduale deterioramento della qualità degli attivi delle banche. Ciò, insieme alla diminuzione dei volumi di prestito e all’incremento dei costi di raccolta, potrebbe avere un impatto negativo sulla redditività e sulla resilienza delle banche.
L’esperienza della pandemia suggerisce che il rilascio di riserve macroprudenziali dovrebbe rivestire un ruolo più determinante
Il CERS ha proseguito la sua analisi delle potenziali fonti di rischio sistemico e ha pubblicato una raccomandazione sul settore immobiliare non residenziale
Nel 2023 la BCE ha fornito assistenza analitica, statistica, logistica e amministrativa al Segretariato del Comitato europeo per il rischio sistemico (CERS). In particolare, la BCE ha copresieduto i seguenti gruppi del CERS: il gruppo di lavoro sugli strumenti (Instruments Working Group, IWG), il gruppo di lavoro sull’analisi (Analysis Working Group, AWG) e la task force sulle prove di stress, oltre al gruppo di lavoro congiunto BCE/CERS dedicato al monitoraggio dei rischi climatici. Ha altresì condiviso la presidenza delle squadre agili istituite nell’ambito del gruppo di lavoro sull’analisi macroprudenziale (AWG/Macroprudential Analysis Group, MPAG) e del gruppo di lavoro sulla politica macroprudenziale (IWG/Macroprudential Policy Group, MPPG), che si occupano dell’impatto dell’aumento dell’inflazione e dei tassi di interesse sulla stabilità finanziaria, nonché della squadra agile sulla liquidità sistemica, in seno all’AWG/MPAG.
La BCE ha inoltre fornito sostegno alle attività del CERS nei seguenti ambiti: a) strumenti macroprudenziali per la resilienza cibernetica[39]; b) implicazioni sistemiche e opzioni di policy in materia di cripto-attività e finanza decentrata[40]; c) monitoraggio delle vulnerabilità nel settore dell’intermediazione finanziaria non bancaria[41]; d) opzioni di policy per la gestione dei rischi relativi al debito societario e ai fondi di investimento immobiliari[42]; e) vulnerabilità nel settore degli immobili non residenziali, oggetto di una raccomandazione pubblicata dal CERS[43]; f) assetti macroprudenziali per la gestione dei rischi climatici[44]. Informazioni più dettagliate sono reperibili sul sito Internet del CERS e nei suoi rapporti annuali.
3.3 Le attività microprudenziali per la sicurezza e la solidità delle singole banche
Le banche hanno confermato di essere solide, grazie ai progressi compiuti negli anni passati, nonché alla costante azione di vigilanza
I risultati dello SREP e la redditività record mostrata dalle banche europee nel 2023, tuttavia, non rappresentano per la BCE motivo di compiacimento: la trasmissione, in graduale aumento, dei tassi di riferimento a quelli dei depositi bancari e il più generalizzato incremento dei costi di raccolta a carico delle banche, nonché il peggioramento della qualità degli attivi nel settore immobiliare e in altri comparti sensibili alle variazioni dei tassi di interesse, potrebbero mettere a rischio la sostenibilità degli elevati profitti. L’azione di vigilanza della BCE resta concentrata sulle vulnerabilità persistenti nella gestione dei rischi, nella governance e nei controlli interni, nonché sui rischi emergenti.
Nel corso del 2023 la vigilanza bancaria della BCE si è evoluta e ora è più basata sui rischi ed efficace. Sulla base del proprio lavoro interno e delle raccomandazioni fornite da un gruppo di esperti, la BCE ha adottato un nuovo quadro di riferimento per la tolleranza al rischio, che consente alle autorità di vigilanza di adattare le proprie attività, ordinandole altresì per priorità, in base alla situazione individuale dell’ente sottoposto a vigilanza, piuttosto che applicare uno stesso approccio per tutti. Nella stessa ottica, ha introdotto un nuovo sistema di valutazione pluriennale per lo SREP, che consente alle autorità di vigilanza di calibrare meglio l’intensità e la frequenza delle proprie analisi. Ha altresì iniziato a sviluppare processi di intervento a incisività crescente più tempestivi e intensivi, che si avvalgono dell’intera gamma di strumenti di vigilanza a disposizione, tra cui penalità di mora, ad esempio nell’ambito dei rischi climatici e ambientali[45].
A dicembre 2023 la BCE ha pubblicato le priorità di vigilanza per il periodo 2024‑2026, che sono incentrate su: a) rafforzare la capacità di tenuta agli shock macrofinanziari e geopolitici nell’immediato; b) accelerare gli interventi per porre efficacemente rimedio alle carenze nella governance e nella gestione dei rischi climatici e ambientali; c) ulteriori progressi nella trasformazione digitale e nella realizzazione di solidi assetti di resilienza operativa.
Nell’ambito del costante impegno al fine di promuovere la trasparenza, nel 2023 la BCE ha pubblicato: a) un approccio articolato in quattro fasi per determinare il requisito di secondo pilastro (P2R) per ogni banca sulla base dei singoli rischi; b) la metodologia SREP per il rischio di credito e la metodologia SREP per il rischio di mercato da applicare nel ciclo del 2024; c) la Guida alle procedure relative alle partecipazioni qualificate; a gennaio 2024 ha rilasciato una versione aggiornata del Manuale di vigilanza, la cui precedente versione era stata pubblicata nel 2018.
Ad aprile 2023 la BCE, congiuntamente con il Comitato di risoluzione unico, ha accolto con favore una serie di modifiche legislative al quadro europeo per la gestione delle crisi e l’assicurazione dei depositi che era stato proposto dalla Commissione europea.
A ottobre 2023 Claudia Buch è stata nominata nuovo Presidente del Consiglio di vigilanza della BCE, conformemente al processo di selezione istituzionale in vigore.
Informazioni più dettagliate sono disponibili sul sito Internet della vigilanza bancaria della BCE e nel Rapporto annuale della BCE sulle attività di vigilanza 2023.
Nel 2023 sono stati compiuti progressi ulteriori nel miglioramento del quadro regolamentare per il settore finanziario. I principali risultati conseguiti sono stati: a) l’accordo sull’attuazione del pacchetto definitivo di riforme di Basilea III nell’UE; b) le iniziative adottate per fare fronte ai rischi climatici; c) la proposta di rafforzamento del quadro dell’UE per la gestione delle crisi e l’assicurazione dei depositi. Si è progredito in misura rilevante anche nella regolamentazione delle cripto‑attività e nel rafforzamento del regolamento sulle infrastrutture di mercato, ad esempio con riferimento alla compensazione accentrata.
I lavori sulla regolamentazione bancaria si sono incentrati sull’attuazione di Basilea III, il programma sulla finanza sostenibile dell’UE e la gestione delle crisi
Il dibattito sul completamento dell’unione bancaria ha avuto come oggetto in particolare il miglioramento del quadro legislativo dell’UE per la gestione delle crisi e l’assicurazione dei depositi. Il 18 aprile 2023 la Commissione europea ha pubblicato una proposta legislativa volta a rafforzare la gestione delle crisi bancarie nell’UE e, in particolare, a migliorare le opzioni a disposizione delle autorità per gestire il fallimento delle banche di piccole e medie dimensioni. La BCE ha accolto con grande favore il pacchetto legislativo in un parere[51], sottolineando la necessità di un miglioramento dello strumentario e delle opzioni di finanziamento per la gestione delle crisi. Oltre alla proposta del pacchetto legislativo, la BCE ha esortato a compiere ulteriori passi avanti nel completamento dell’unione bancaria. In particolare, ciò richiede la creazione di un sistema europeo di assicurazione dei depositi e l’istituzione di un quadro europeo per la fornitura di liquidità nelle procedure di risoluzione.
Sono stati compiuti progressi importanti nella regolamentazione delle cripto‑attività e nel miglioramento delle regole in materia di antiriciclaggio
La BCE ha inoltre continuato a contribuire attivamente al completamento della proposta del pacchetto legislativo della Commissione europea in materia di contrasto al riciclaggio del denaro e al finanziamento del terrorismo (anti-money laundering and countering terrorism financing, AML/CFT), compresa la creazione di un’autorità antiriciclaggio a livello dell’UE. Come illustrato nei suoi pareri[53], la BCE ha sostenuto la stretta cooperazione e la condivisione di informazioni tra le autorità di vigilanza in materia di AML/CFT e la vigilanza bancaria europea e, più in generale, un efficace regime dell’UE per contrastare l’uso improprio del sistema finanziario dell’UE a fini di riciclaggio di denaro e finanziamento del terrorismo.
Sostenere i progressi verso l’unione dei mercati dei capitali e rafforzare il quadro regolamentare del settore dell’intermediazione finanziaria non bancaria
Sono proseguiti gli sforzi per far progredire l’unione dei mercati dei capitali e la regolamentazione del settore dell’intermediazione finanziaria non bancaria
Inoltre, la BCE ha ribadito l’importanza di affrontare le vulnerabilità strutturali nell’intermediazione finanziaria non bancaria e di rafforzare il relativo quadro di riferimento in una prospettiva macroprudenziale. Esaminando i recenti episodi di tensione nel settore dell’intermediazione finanziaria non bancaria, le implicazioni di policy sull’adeguatezza di tale settore in termini di liquidità e leva sono state trattate nel Financial Stability Review e nel Macroprudential Bulletin della BCE[56]. La Banca centrale europea è stata inoltre coinvolta nella valutazione da parte dell’FSB delle implicazioni, in termini di stabilità finanziaria, della leva finanziaria nel settore dell’intermediazione finanziaria non bancaria e ha contribuito attivamente ai lavori di policy in corso volti a promuoverne la resilienza[57]. Per quanto riguarda i fondi comuni aperti, la BCE ha contribuito alla revisione delle raccomandazioni di policy emesse dall’FSB in materia di disallineamenti strutturali di liquidità in questo tipo di fondi[58].
L’Eurosistema svolge un ruolo centrale nello sviluppo, nella gestione operativa e nella supervisione delle infrastrutture di mercato e dei pagamenti. Nel 2023 ha rinnovato con successo il proprio sistema di pagamento all’ingrosso e ha continuato a sviluppare i servizi Target. Al fine di accrescere ulteriormente l’integrazione e l’innovazione nei mercati europei dei pagamenti e dei titoli, l’Eurosistema ha aggiornato la propria strategia per i pagamenti al dettaglio e ha intrapreso l’analisi del potenziale impatto delle tecnologie emergenti sul regolamento delle operazioni finanziarie all’ingrosso. Nell’ambito dell’attività esplorativa per un possibile euro digitale, l’Eurosistema è passato dalla fase istruttoria a quella preparatoria.
Circa 1.000 istituti bancari utilizzano T2 per disporre transazioni in euro sia per conto proprio sia dei propri clienti. Se si considerano anche filiali e controllate, le banche che a livello mondiale possono essere raggiunte tramite T2 sono più di 40.000. Nel 2023 T2 e il suo predecessore Target2 hanno elaborato, in media, 409.444 pagamenti al giorno, per un valore medio giornaliero pari a 2.200 miliardi di euro. Si tratta di un incremento del 2,9 per cento del volume giornaliero dei pagamenti rispetto a quelli effettuati tramite Target2 nel 2022.
Dal 1º gennaio 2023, in seguito all’adesione della Croazia all’area dell’euro, la comunità finanziaria croata è passata dal sistema RTGS nazionale a Target2/T2. Il processo di integrazione del mercato croato nei servizi Target è proseguito a giugno con la migrazione al servizio di regolamento dei pagamenti istantanei in Target (TARGET Instant Payment Settlement, TIPS) e a settembre, quando il depositario centrale di titoli (Central securities depository, CSD) croato ha perfezionato l’accesso a Target2‑Securities (T2S).
TIPS ha continuato a svolgere un ruolo importante nello sviluppo dei pagamenti istantanei in euro con l’adesione, nel 2023, di ulteriori banche e comunità nazionali. La crescita del numero di partecipanti a TIPS ha determinato un aumento dei volumi delle operazioni di oltre il 127 per cento rispetto al 2022, con un picco di 28 milioni di pagamenti istantanei regolato a dicembre 2023 (rispetto ai 18,7 milioni di dicembre 2022). Sono stati completati con successo i test per il collegamento, previsto per il 2024, di Sveriges Riksbank e per l’adesione della corona svedese a TIPS per i pagamenti istantanei. È proseguita senza difficoltà la collaborazione tra l’Eurosistema e la Danmarks Nationalbank per l’utilizzo della corona danese in TIPS (e T2) nel 2025.
A luglio 2023 l’Eurosistema ha pubblicato una nuova struttura tariffaria per TIPS, entrata in vigore il 1º gennaio 2024, che assicura che il servizio operi in base al principio del recupero dei costi, senza finalità di lucro, e che si prefigge, allo stesso tempo, di sostenere l’utilizzo dei pagamenti istantanei in Europa. A tal proposito, se ne prevede un’accelerazione, anche alla luce della proposta legislativa presentata dalla Commissione europea di rendere i pagamenti istantanei in euro accessibili a tutti i cittadini e le imprese che detengono un conto bancario nell’UE e nei paesi dello Spazio economico europeo.
Oltre ai tre servizi di regolamento (T2, T2S e TIPS), l’Eurosistema sta sviluppando un nuovo servizio Target, l’ECMS, che costituirà il sistema unico per la gestione delle attività stanziate in garanzia nelle operazioni di credito dell’Eurosistema in tutti i paesi appartenenti all’area dell’euro. L’avvio dell’ECMS è stato posticipato da aprile 2024 a novembre 2024 affinché gli utenti dispongano di un margine di tempo più ampio per completare i test sulle funzionalità del sistema in un ambiente stabile.
La BCE ha avviato la fase preparatoria del progetto sull’euro digitale
La fase istruttoria, durata due anni, del progetto sull’euro digitale si è conclusa a ottobre 2023. Il bilancio dei lavori condotti durante la fase istruttoria ha costituito la base per la decisione del Consiglio direttivo della BCE di avviare la fase preparatoria. L’avvio di questa nuova fase non implica una decisione sull’eventuale emissione di un euro digitale, che può essere presa in considerazione dal Consiglio direttivo solo dopo l’adozione del quadro legislativo per l’euro digitale a livello di Unione europea.
La prima fase dell’iter preparatorio, iniziata il 1º novembre 2023, durerà due anni e getterà le basi per la potenziale emissione di un euro digitale. In questo arco di tempo l’attenzione si concentrerà sulla messa a punto di un apposito regolamento (rulebook) e sulla selezione dei fornitori in grado di sviluppare la relativa piattaforma e infrastruttura. L’Eurosistema condurrà inoltre ulteriori test e sperimentazioni e continuerà a consultarsi con tutte le parti interessate, compresi i cittadini, per assicurare che l’euro digitale soddisfi i più elevati standard di qualità, sicurezza, riservatezza e fruibilità.
Eventuali passi successivi saranno decisi dal Consiglio direttivo sulla base dei risultati della prima fase dell’iter preparatorio e degli sviluppi del processo legislativo.
A novembre 2023 l’Eurosistema ha pubblicato un aggiornamento della propria strategia per i pagamenti al dettaglio alla luce dei cambiamenti significativi intervenuti nel mondo dei pagamenti nei quattro anni trascorsi dal suo avvio. In particolare, le grandi società tecnologiche hanno espanso le loro attività nei settori dei pagamenti, con implicazioni potenzialmente negative sull’autonomia strategica europea in tale settore. Inoltre, la guerra russa contro l’Ucraina ha sottolineato l’importanza dei rischi (cibernetici) per le infrastrutture critiche in Europa, inclusi i servizi di pagamento. Inoltre, sono stati compiuti notevoli progressi nel progetto per l’euro digitale.
Sono stati compiuti progressi nell’integrazione finanziaria del settore del post-trading
Al fine di individuare i rimanenti ostacoli all’integrazione dei mercati del post‑trading dei titoli nell’UE, a novembre 2023 l’AMI‑SeCo ha avviato un’indagine tra i suoi membri e le rappresentanze nazionali che riuniscono utenti e fornitori di servizi di regolamento titoli (National Stakeholders Groups). L’AMI‑SeCo ha inoltre fornito un contributo alla Commissione europea e al Consiglio europeo sugli aspetti di post‑trading della proposta della Commissione relativa a procedure transfrontaliere più efficienti in materia di ritenuta alla fonte e ha comunicato all’Autorità europea degli strumenti finanziari e dei mercati (European Securities and Markets Authority, ESMA) il proprio parere sull’eventuale riduzione del ciclo standard di regolamento titoli T+2.
Infine, l’Eurosistema ha iniziato ad analizzare il potenziale impatto delle tecnologie emergenti, tra cui la tecnologia a registro distribuito (distributed ledger technology, DLT), sul regolamento delle operazioni finanziarie all’ingrosso (cfr. il riquadro 4).
Il funzionamento sicuro ed efficiente delle infrastrutture dei mercati finanziari (IMF) e dei pagamenti nell’area dell’euro rappresenta una priorità costante per l’Eurosistema nella sua funzione di sorveglianza. Inoltre, in quanto banca centrale di emissione dell’euro, l’Eurosistema è coinvolto in accordi di cooperazione per le IMF operanti al di fuori dell’area dell’euro, ma con volumi significativi di attività denominate in euro.
Le attività prioritarie per la sorveglianza sui servizi Target dell’Eurosistema (cfr. la sezione 4.1) sono state il monitoraggio del progetto di consolidamento di T2‑T2S, in vista del suo avvio a marzo 2023, e l’integrazione di nuovi mercati. A ottobre 2023 è stato inoltre avviato un esercizio di valutazione complessiva di T2/TIPS, rispetto al regolamento sui requisiti di sorveglianza per i sistemi di pagamento di importanza sistemica (systemically important payment systems, SIPS), e di T2S, rispetto ai principi CPMI‑IOSCO.
L’Eurosistema sorveglia anche altri SIPS, tra cui EURO1, STEP2‑T e MasterCard Clearing Management System (MCMS). Nel 2023 le attività di sorveglianza si sono concentrate sul completamento della prima valutazione complessiva di MCMS rispetto al regolamento sui SIPS, sull’avvio di nuovi esercizi di valutazione su EURO1 e STEP2‑T rispetto al medesimo regolamento, sulla valutazione di MCMS rispetto alle aspettative di sorveglianza sulla resilienza cibernetica per le infrastrutture del mercato finanziario (cyber resilience oversight expectations, CROE) e sul monitoraggio della migrazione di EURO1 allo standard ISO20022.
Per quanto riguarda gli strumenti, gli schemi e i meccanismi di pagamento, nel 2023 l’Eurosistema ha raggiunto una tappa fondamentale con la definizione dei meccanismi di pagamento da sottoporre a sorveglianza o monitoraggio nell’ambito del quadro di riferimento dell’Eurosistema per la sorveglianza sugli strumenti, sugli schemi e sui meccanismi di pagamento elettronico (PISA framework). Oltre all’inserimento di nuovi soggetti sottoposti a sorveglianza nell’ambito del quadro di riferimento PISA, l’Eurosistema ha condotto una valutazione complessiva del primo gruppo di schemi paneuropei e ha proseguito i lavori sul monitoraggio delle frodi con carte di pagamento.
In quanto banca centrale di emissione dell’euro, l’Eurosistema ha continuato a partecipare alla sorveglianza cooperativa e agli accordi per la gestione delle crisi delle IMF con volumi significativi di attività denominate in euro. Con riferimento alle controparti centrali (CCP), l’Eurosistema ha contribuito a valutare l’introduzione di modifiche ai modelli di gestione dei rischi, le proposte di ampliamento dei servizi offerti, i piani di risanamento e di risoluzione. Per quanto riguarda il regolamento delle transazioni in titoli, l’Eurosistema ha continuato a partecipare alla valutazione periodica dei CSD ai sensi del regolamento sui depositari centrali di titoli (CSDR) e a prepararsi in vista di autorizzazioni future di gestori di infrastrutture di mercato basate sulla tecnologia a registro distribuito (Distributed Ledger Technology, DLT) ai sensi del regolamento (UE) n. 2022/858 (Regolamento sul regime pilota per le infrastrutture di mercato basate sulla DLT).
Riguardo alla resilienza cibernetica, è stata completata la revisione della strategia di resilienza cibernetica dell’Eurosistema per le IMF, i cui aggiornamenti saranno presentati all’inizio del 2024. Inoltre, il SEBC ha condotto l’indagine periodica sullo stato di resilienza cibernetica di 80 IMF nell’UE e ha avviato un follow‑up con le rispettive autorità di sorveglianza e i soggetti sottoposti a supervisione.
La BCE ha supportato vari lavori a livello internazionale in materia di sorveglianza (ad esempio, sulle pratiche di marginazione delle CCP, sui presidi delle IMF riguardo i rischi finanziari non connessi all’inadempimento dei partecipanti e su stablecoin arrangements), nonché la prova di stress di vigilanza delle CCP condotta a livello di UE e coordinata dall’ESMA. La BCE ha inoltre pubblicato una panoramica dei modelli di margini iniziali delle CCP dell’UE, monitorato costantemente l’impatto dell’accresciuta volatilità dei mercati sulle CCP e sui loro partecipanti e organizzato, in collaborazione con la Deutsche Bundesbank e la Federal Reserve Bank of Chicago, la conferenza congiunta del 2023 sulla gestione dei rischi delle CCP, per agevolare il dibattito tra gli operatori del settore, i regolatori e il mondo accademico.
L’Eurosistema contribuisce regolarmente all’elaborazione di nuovi regolamenti dell’UE per le IMF e i pagamenti. In particolare, nel 2023 ha fornito il proprio contributo al Parere della BCE sulla revisione del regolamento sulle infrastrutture del mercato europeo (EMIR). La BCE ha inoltre contribuito attivamente all’elaborazione della legislazione secondaria per il regolamento sulla resilienza operativa digitale (DORA), in particolare nell’ambito dei test di cybersicurezza avanzati, i cosiddetti Threat Led Penetration Testing, sviluppati in conformità con il quadro di riferimento europeo TIBER-EU.
L’Eurosistema sta analizzando il potenziale impatto delle tecnologie emergenti, comprese quelle a registro distribuito (distributed ledger technology, DLT), sul regolamento delle transazioni finanziarie all’ingrosso. Tale attività si inscrive negli sforzi dell’Eurosistema volti ad assicurare che le banche centrali tengano il passo e contribuiscano all’innovazione digitale nel regolamento di pagamenti e titoli.
Il settore finanziario è sempre più interessato a un’eventuale applicazione della DLT, anche estesa alle transazioni attualmente regolate in moneta di banca centrale. Qualora si registrasse un’adozione significativa della DLT nel settore, le banche centrali potrebbero dover intervenire per garantire il regolare funzionamento dei sistemi di pagamento, nonché il ruolo della moneta di banca centrale quale ancora monetaria a supporto della stabilità, dell’integrazione e dell’efficienza del sistema finanziario europeo.
L’Eurosistema ha individuato quattro soluzioni concettuali che potrebbero consentire il regolamento in moneta di banca centrale delle operazioni all’ingrosso in cui, ad esempio, la gamba titoli della transazione è regolata mediante un’infrastruttura basata sulla DLT (cfr. la figura A).
Soluzioni concettuali per il regolamento in moneta di banca centrale di operazioni all’ingrosso registrate su piattaforme DLT
Fonte: Neuhaus, H. e Plooij, M., Il regolamento in moneta di banca centrale di operazioni all’ingrosso a fronte dell’innovazione tecnologica nel numero 8/2023 del Bollettino economico della BCE.Note: linee, punti e icone blu rappresentano la moneta di banca centrale (CeBM). Linee, punti e icone viola rappresentano i titoli.
A supporto dell’attività esplorativa dell’Eurosistema, è stato istituito un apposito gruppo di contatto sulla DLT, che fornisce il contributo di esperti e tiene l’Eurosistema al corrente dei progressi nell’uso della DLT e di altre nuove tecnologie nei mercati finanziari all’ingrosso.
5 Le operazioni di mercato e i servizi finanziari forniti ad altre istituzioni
Nell’agosto 2023 l’Eurosistema ha approvato un nuovo quadro di riferimento per l’offerta di linee di liquidità in euro a banche centrali di paesi non appartenenti all’area dell’euro e ha mantenuto diverse linee di liquidità con le stesse, continuando così a garantire uno strumento di sostegno (backstop) al finanziamento sul mercato. La BCE ha continuato inoltre a offrire regolarmente operazioni in dollari statunitensi alle controparti dell’area dell’euro, non ha effettuato alcun intervento sul mercato dei cambi ed è rimasta responsabile della gestione di varie operazioni finanziarie per conto dell’UE, svolgendo un ruolo di coordinamento in relazione ai servizi di gestione delle riserve offerti dall’Eurosistema (Eurosystem Reserve Management Services, ERMS).
Le linee di swap e pronti contro termine dell’Eurosistema sono strumenti di politica monetaria. Esse contribuiscono a evitare che eventuali tensioni sui mercati internazionali compromettano l’efficacia della trasmissione della politica monetaria nell’area dell’euro. La tavola 5.1 riporta le linee di liquidità in essere al 31 dicembre 2023.
Nel 2023 la BCE ha continuato a fornire liquidità in dollari statunitensi su base settimanale con scadenza a sette giorni, in coordinamento con il Federal Reserve System, la Bank of Canada, la Bank of England, la Banca del Giappone e la Banca nazionale svizzera (le banche che costituiscono la rete di linee di liquidità in swap). Dal 20 marzo al 30 aprile 2023 la frequenza delle operazioni in dollari è stata aumentata da settimanale a giornaliera al fine di accrescere l’efficacia e a rafforzare il ruolo di sostegno (backstop) dell’operazione in un periodo di forti pressioni sulle condizioni di finanziamento in dollari statunitensi. La partecipazione alle operazioni in dollari da parte delle controparti appartenenti all’area dell’euro è rimasta contenuta durante tutto l’anno.
Fonte: BCE.Note: elenco delle linee di liquidità di banca centrale detenute dall’Eurosistema (al 31 dicembre 2023). La tavola non include le linee di pronti contro termine istituite con banche centrali non appartenenti all’area dell’euro nell’ambito del sistema di pronti contro termine dell’Eurosistema per le banche centrali (Eurosystem repo facility for central banks, EUREP), per le quali la BCE non ha reso note le proprie controparti. A partire dal 16 gennaio 2024, la BCE rende note tutte le linee di liquidità nell’ambito del nuovo quadro di riferimento.
Nel 2023 la BCE non è intervenuta sul mercato dei cambi. Dall’introduzione dell’euro la BCE ha effettuato interventi in cambi in due occasioni, nel 2000 e nel 2011. I dati su tali interventi sono pubblicati trimestralmente, con un ritardo di un trimestre, sul sito Internet della BCE e nello Statistical Data Warehouse. Le informazioni pubblicate nella tavola trimestrale vengono altresì riportate nella tavola 5.2. Se nel trimestre considerato non vi sono stati interventi sul mercato dei cambi, di ciò è fatta espressa menzione.
Il quadro di riferimento per le segnalazioni contempla gli interventi sui mercati valutari effettuati dalla BCE sia unilateralmente sia in coordinamento con altre autorità internazionali, nonché gli interventi “ai margini” nell’ambito degli Accordi europei di cambio (AEC II).
Al 31 dicembre 2023 l’importo nominale totale in essere in euro ammontava a 200 milioni nell’ambito dell’MTFA, a 42,8 miliardi in quello del MESF, a 98,4 miliardi per il SURE e a 39,54 miliardi nell’ambito dell’accordo di prestito a favore della Grecia. Infine, nel 2023 la BCE ha curato le erogazioni e il pagamento degli interessi sui prestiti e sulle sovvenzioni concessi da/a diversi Stati membri nell’ambito del Next Generation EU e sui prestiti AMF+ all’Ucraina.
Alcune banche centrali nazionali dell’Eurosistema hanno fornito servizi nell’ambito dell’ERMS
Nel 2023 è proseguita l’offerta di un’ampia gamma di servizi finanziari in applicazione del quadro di riferimento per i servizi di gestione delle riserve dell’Eurosistema (Eurosystem reserve management services, ERMS), istituito nel 2005 per la gestione delle attività di riserva denominate in euro. Nell’ambito del suddetto quadro, alcune banche centrali nazionali dell’Eurosistema forniscono servizi finanziari, sulla base di condizioni armonizzate e in linea con gli standard generali di mercato, a banche centrali, autorità monetarie, enti governativi collocati al di fuori all’area dell’euro e organizzazioni internazionali. La BCE svolge un ruolo di coordinamento generale, controlla l’ordinato funzionamento dei servizi, promuove modifiche migliorative del quadro e riferisce agli organi decisionali della BCE tramite rapporti dedicati.
Il numero di conti di clienti ERMS segnalati alla fine del 2023 era pari a 273, a fronte di 270 rilevati alla fine del 2022. Le consistenze totali aggregate (incluse attività liquide e titoli) gestite nell’ambito dell’ERMS sono diminuite di circa il 20 per cento nel 2023 rispetto al 2022.
6 Il contante resta il metodo di pagamento più utilizzato dai cittadini europei, con un basso livello di contraffazione
La circolazione delle banconote in euro ha risentito del rialzo dei tassi di interesse di riferimento della BCE, essendo diminuita la detenzione di contante utilizzato come riserva di valore. Per la maggioranza dei cittadini europei è importante avere la possibilità di pagare in contanti. La BCE intende quindi garantire un effettivo accesso al contante e la sua accettazione nell’area dell’euro.
L’Eurosistema si impegna inoltre ad assicurare che il contante rimanga il più possibile sostenibile e rispettoso dell’ambiente, valutando l’impronta ecologica delle banconote come mezzo di pagamento. Le attività preparatorie per lo sviluppo di una nuova serie di banconote in euro offrono l’opportunità per far sì che i cittadini europei vi si possano identificare più facilmente. Il pubblico viene infatti consultato durante l’intero processo di progettazione.
6.1 Circolazione delle banconote in euro e salvaguardia dell’accesso al contante e della sua accettazione
La circolazione delle banconote in euro ha risentito degli aumenti dei tassi di interesse
Alla fine del 2023 la circolazione delle banconote in euro ha raggiunto i 29,8 miliardi di pezzi, per un valore complessivo di 1.570 miliardi di euro. Gli aumenti dei tassi di interesse di riferimento della BCE a partire da luglio 2022 hanno continuato ad avere un effetto frenante sulla detenzione di contante come riserva di valore, dato che le banconote non producono interessi. Il 2023 è stato pertanto caratterizzato da una crescita molto contenuta sui dodici mesi, pari all’1,2 e al −0,3 per cento, rispettivamente, in termini di numero e valore delle banconote.
Le banche centrali nazionali dell’Eurosistema hanno trattato 25,3 miliardi di banconote in euro in circolazione e hanno sostituito 3,3 miliardi di biglietti logori con banconote di nuova produzione, in modo da preservarne la qualità e tutelare la fiducia nel contante.
Il valore delle monete in euro in circolazione è aumentato del 3,2 per cento su base annua, raggiungendo 33,5 miliardi di euro alla fine del 2023, per una quantità pari a 148,2 miliardi di monete in euro.
L’impronta ambientale di prodotto considera l’intero ciclo di vita delle banconote, dalle materie prime alla produzione, alla distribuzione e allo smaltimento
La BCE ha condotto uno studio sull’impronta ambientale di prodotto delle banconote in euro per valutare l’impatto ambientale dei pagamenti con banconote in euro effettuati in un anno da una persona, in modo da assicurare che il contante continui a essere quanto più possibile sostenibile e rispettoso dell’ambiente.
I risultati hanno mostrato che l’impronta ambientale delle banconote in euro utilizzate da una persona in un anno equivale a otto chilometri percorsi in automobile e rappresenta solo lo 0,01 per cento dell’impatto ambientale totale annuo relativo alle attività di consumo.
Lo studio sull’impronta ambientale di prodotto ha inoltre esaminato i progressi compiuti finora
Una volta immesse in circolazione, le banconote vengono riutilizzate più volte. La fase di distribuzione, compresi il consumo energetico e il trasporto, è il principale fattore alla base della loro impronta ambientale. L’uso di cotone sostenibile nella carta per banconote ha ridotto l’impatto ambientale delle banconote in euro di quasi il 50 per cento e l’impronta complessiva dei pagamenti con le banconote in euro del 3,6 per cento rispetto all’utilizzo del cotone convenzionale proveniente da fonti non sostenibili. Sono previste ulteriori riduzioni una volta che il passaggio al cotone biologico sarà stato completato. Sono in corso ampie attività di ricerca e sviluppo per individuare metodi alternativi per lo smaltimento dei rifiuti generati dalle banconote, quali il ricircolo e il riutilizzo degli scarti.
Nel 2023 si è registrato uno dei livelli più bassi di falsi in rapporto al totale delle banconote in circolazione
Numero di banconote contraffatte individuate annualmente su un milione di banconote autentiche in circolazione
La BCE si sta preparando a sviluppare una nuova serie di banconote in euro al fine di mantenere elevata la loro resistenza alla contraffazione e renderle quanto più possibile rispettose dell’ambiente. Tale processo riflette l’impegno dell’Eurosistema nei confronti del contante e rappresenta un’opportunità per far sì che tutti i cittadini europei possano riconoscersi più facilmente nelle banconote in euro.
Per garantire che le opinioni degli europei siano rispecchiate nella futura veste grafica, il pubblico viene consultato durante tutto il processo di riprogettazione
Un gruppo consultivo multidisciplinare, composto da membri provenienti da tutti i paesi dell’area dell’euro, ha proposto una rosa di temi basata sui contributi del pubblico. Il Consiglio direttivo ha successivamente selezionato sette temi e i cittadini sono stati invitati a esprimere le loro preferenze. Sulla base dei risultati di due indagini pubbliche condotte nell’estate 2023, il Consiglio direttivo ha selezionato “Cultura europea” e “Fiumi e uccelli” come due possibili temi per le future banconote in euro.
Per il 2026 è prevista una decisione sulla veste grafica definitiva e sui tempi di produzione ed emissione delle nuove banconote
Inoltre, il Consiglio direttivo ha deciso di istituire un gruppo consultivo incaricato di proporre, entro la fine del 2024, motivi che possano rappresentare i temi selezionati. Successivamente sarà organizzato un concorso per il disegno delle nuove banconote. I cittadini europei avranno nuovamente la possibilità di esprimere le loro preferenze su diverse opzioni grafiche. Nel 2026 la BCE dovrebbe adottare una decisione sui disegni definitivi nonché sui tempi di produzione ed emissione delle nuove banconote. Una volta presa la decisione di produrre nuove banconote, occorreranno ancora alcuni anni prima che i biglietti siano emessi.
La BCE, in collaborazione con le banche centrali nazionali (BCN), sviluppa, raccoglie, compila e pubblica un ampio insieme di statistiche e dati a supporto della propria politica monetaria, della stabilità finanziaria e di altri compiti svolti dal Sistema europeo di banche centrali (SEBC) e dal Comitato europeo per il rischio sistemico. Tali statistiche sono utilizzate anche da autorità pubbliche, organizzazioni internazionali, operatori dei mercati finanziari, mezzi di informazione e altri fruitori, e contribuiscono a incrementare la trasparenza dell’operato della BCE.
Nel 2023 la BCE si è concentrata sulle nuove statistiche dell’area dell’euro, con particolare riferimento a nuovi dettagli informativi delle statistiche sull’estero e alle disaggregazioni del debito delle amministrazioni pubbliche per le componenti prestiti, valute e depositi. La BCE ha inoltre deciso di ampliare il campione degli enti segnalanti per le statistiche sui mercati monetari (Money Market Statistical Reporting) e ha pubblicato nuove statistiche sui conti finanziari con la disaggregazione per rischio di investimento delle assicurazioni sulla vita e dei diritti pensionistici. Nell’ambito del piano di azione sul clima, la BCE ha pubblicato sul proprio sito Internet gli indicatori statistici sul cambiamento climatico. Inoltre, l’Eurosistema ha avviato un’indagine per valutare quali statistiche potrebbero essere incluse nell’ambito di applicazione del nuovo programma europeo di reporting statistico integrato (Integrated Reporting Framework).
Sono stati messi a disposizione degli utenti nuovi dettagli sulle statistiche esterne
Ad aprile 2023 la BCE ha avviato la pubblicazione di ulteriori dettagli sulle statistiche sull’estero, in linea con le modifiche introdotte nell’indirizzo della BCE sulle statistiche esterne, che risponde all’esigenza avvertita dagli utenti di disporre di statistiche transfrontaliere più dettagliate. Le nuove serie mantengono separati i dati relativi ai fondi di investimento, alle imprese di assicurazione e ai fondi pensione, alle altre istituzioni finanziarie, alle società non finanziarie e all’insieme delle famiglie/istituzioni senza scopo di lucro al servizio delle famiglie. Esse individuano inoltre il tipo di strumento di debito utilizzato per gli investimenti diretti. Ulteriori informazioni sono disponibili per i titoli di debito, i prestiti e i crediti commerciali e le anticipazioni, nonché per altre controparti geografiche.
Sono state pubblicate nuove disaggregazioni del debito delle amministrazioni pubbliche per prestiti, valute e depositi
Inoltre, la BCE ha iniziato a pubblicare nuove disaggregazioni per le componenti prestiti, valute e depositi del debito pubblico degli Stati membri dell’UE, che consentono una valutazione più approfondita del finanziamento pubblico. Se da un lato i titoli di debito rappresentano in genere la quota più elevata del debito pubblico, i prestiti e i depositi sono nondimeno componenti significative, equivalenti a circa il 16 per cento del PIL dell’area dell’euro nel 2022 e al 17,5 per cento del debito pubblico complessivo. I dati mostrano le varie fonti di finanziamento e forniscono una ripartizione per categoria di creditore, comprese le banche commerciali, le istituzioni multilaterali (come il Fondo monetario internazionale) e quelle dell’Unione europea (ad esempio la Banca europea per gli investimenti).
La BCE ha deciso di ampliare il campione degli enti segnalanti per le statistiche sul mercato monetario in euro
Ad aprile 2023 la BCE ha deciso di ampliare il campione degli enti segnalanti per le statistiche sui mercati monetari (Money Market Statistics Reporting, MMSR), aggiungendo 24 nuove banche alle 46 già coinvolte nelle segnalazioni. Le nuove banche MMSR cominceranno a inviare dati il 1º luglio 2024. Le informazioni fornite contribuiranno a rendere più rappresentativi i dati MMSR pubblicati dalla BCE. I dati provenienti dai nuovi soggetti segnalanti saranno inclusi, in una fase successiva, nel calcolo del tasso di riferimento in euro a breve termine (euro short-term rate, €STR), per assicurare che i nuovi dati segnalati siano di qualità sufficientemente elevata. L’ampliamento del campione degli enti segnalanti contribuirà alla rappresentatività, solidità e affidabilità dei parametri di riferimento.
La BCE ha pubblicato nuove statistiche sui conti finanziari disaggregate per rischio di investimento su assicurazioni sulla vita e diritti pensionistici
A seguito della modifica dell’indirizzo sugli obblighi di segnalazione statistica nel settore dei conti finanziari trimestrali, a ottobre 2023 la BCE ha iniziato a pubblicare le nuove disaggregazioni per assicurazioni sulla vita, diritti a rendite e diritti pensionistici in base alla ripartizione del rischio di investimento per tutti gli Stati membri dell’UE e per l’area dell’euro. Tali strumenti, che sono componenti significative delle attività finanziarie delle famiglie, sono registrati nei conti finanziari come passività delle società di assicurazione e dei fondi pensione (e, in misura molto minore, di altri settori). I nuovi dati mostrano in che misura le famiglie sostengono il rischio di investimento dei premi e dei contributi investiti per loro conto.
A gennaio 2023 la BCE ha pubblicato sul proprio sito Internet una prima serie di indicatori statistici relativi ai cambiamenti climatici, ancora in fase di analisi e sperimentazione. Tali indicatori sono stati raccolti in stretta collaborazione con le banche centrali nazionali del SEBC e fanno parte del più ampio piano d’azione per il clima della BCE.
Gli indicatori sperimentali della finanza sostenibile offrono una panoramica delle caratteristiche di sostenibilità degli strumenti di debito, emessi o detenuti da residenti dell’area dell’euro. Essi forniscono informazioni sui proventi raccolti per finanziare progetti sostenibili e, per estensione, sulla transizione verso un’economia a zero emissioni nette.
Gli indicatori analitici delle emissioni di anidride carbonica per le istituzioni finanziarie forniscono informazioni sull’intensità di carbonio dei portafogli di titoli e prestiti delle istituzioni stesse e contribuiscono pertanto a valutare il ruolo del settore nel finanziamento della transizione verso un’economia a zero emissioni nette nonché i rischi connessi. Tali indicatori forniscono informazioni sull’esposizione delle banche verso controparti altamente dipendenti da modelli di business a elevata intensità di carbonio.
Gli indicatori analitici sui rischi fisici nei portafogli prestiti e titoli valutano i rischi derivanti dall’impatto delle calamità naturali indotte dai cambiamenti climatici, quali inondazioni e incendi, sui rendimenti di prestiti, obbligazioni e azioni. Tali indicatori possono essere utilizzati per confrontare il rischio fisico tra paesi, settori e calamità naturali.
Sono proseguiti i lavori su tutte e tre le serie di indicatori per migliorare ulteriormente la qualità dei dati e delle disaggregazioni disponibili, includendo, tra gli altri, i dettagli per area geografica e settore.
Il sistema di reporting integrato per le segnalazioni bancarie (Integrated Reporting Framework, IReF) mira a integrare, per quanto possibile, gli attuali requisiti statistici del SEBC in un unico schema standardizzato di segnalazioni applicabile in tutta l’area dell’euro.
L’IReF è il primo passo verso un’iniziativa più ampia per un sistema integrato di segnalazioni di dati statistici, prudenziali e di risoluzione a livello di Unione europea, come richiesto dall’industria bancaria europea e sollecitato dal Parlamento europeo e dal Consiglio. L’Autorità bancaria europea, la BCE, il Comitato di risoluzione unico e la Commissione europea hanno avviato una collaborazione congiunta nell’ambito di un gruppo informale di coordinamento per promuovere ulteriormente tale integrazione. Nel 2023 sono state discusse le modalità di lavoro per un Comitato congiunto per le segnalazioni bancarie (Joint Bank Reporting Committee, JBRC), che coinvolge le autorità europee e nazionali competenti, nonché rappresentanti dell’industria. Tale comitato dovrebbe essere istituito nel 2024.
Il SEBC collabora inoltre strettamente con il settore bancario per ottimizzare le segnalazioni e ridurre l’onere segnaletico complessivo attraverso il dizionario integrato per le segnalazioni delle banche (Banks’ Integrated Reporting Dictionary (BIRD). Si tratta di un’iniziativa volontaria e collaborativa che coinvolge le banche centrali nazionali del SEBC e le banche commerciali. Il BIRD, accessibile gratuitamente, supporta le banche nella produzione delle segnalazioni statistiche, di vigilanza e di risoluzione in conformità con gli obblighi segnaletici previsti dalla legislazione europea. Il BIRD è un dizionario integrato, privo di ridondanze: i concetti alla base degli obblighi di segnalazione sono tutti individuati e descritti una sola volta, mettendo le banche in condizione di decidere quali dati estrarre dai propri sistemi interni e come trattarli.
Uno dei primi prodotti del BIRD consisterà nell’aiutare le banche a conformarsi all’IReF, il nuovo sistema di reporting statistico integrato del SEBC che si applicherà in tutti i paesi dell’area dell’euro. I soggetti segnalanti saranno in grado di utilizzare il BIRD per le segnalazioni statistiche IReF così come per altre segnalazioni obbligatorie. Il BIRD contribuirà a ridurre l’onere di segnalazione a carico delle banche e a migliorare la qualità dei dati da segnalare alle autorità competenti.
Nuove statistiche sperimentali forniscono informazioni trimestrali sulla distribuzione della ricchezza delle famiglie nell’area dell’euro, coerenti con la contabilità nazionale.
I DWA forniscono dati sulla ricchezza netta, le attività e le passività totali e le loro componenti. Le famiglie sono disaggregate nei primi cinque decili della ricchezza netta e nel 50 per cento più povero, nonché in base all’occupazione e alla condizione abitativa. Le statistiche dei DWA includono anche il coefficiente di Gini applicato alla ricchezza netta, i dati su mediana e media della ricchezza netta, la quota di ricchezza netta detenuta dal 50 per cento più povero, dal 10 e dal 5 per cento più ricco delle famiglie, nonché il rapporto debito/attività distinto per decile di ricchezza netta familiare.
Variazioni della ricchezza immobiliare per decile di ricchezza netta e quota della ricchezza netta del 5 per cento più ricco, area dell’euro
La revisione del regolamento BCE relativo alle statistiche sui pagamenti è entrato in vigore il 1º gennaio 2022. I miglioramenti rispetto alla precedente versione del regolamento riflettono sia gli sviluppi nel panorama dei pagamenti sia le modifiche intervenute nella legislazione dell’UE. Anche la frequenza della raccolta dei dati è aumentata da annuale a semestrale e trimestrale. La prima pubblicazione dei dati statistici sui pagamenti raccolti in base al regolamento modificato è stata effettuata il 9 novembre 2023 tramite il portale dei dati della BCE. I dati sono stati pubblicati per tutti i trimestri del 2022 e per i primi due trimestri del 2023, nonché per i due semestri del 2022.
Le statistiche sui pagamenti, rese disponibili su base semestrale, comprendono ora informazioni sui servizi innovativi di pagamento al dettaglio, come i pagamenti tramite dispositivi mobili, i pagamenti contactless, il commercio elettronico e i nuovi servizi di pagamento definiti nella revisione della direttiva sui servizi di pagamento (PSD2). Viene diffuso un comunicato stampa per ciascuna pubblicazione semestrale. Grazie ai nuovi dettagli informativi raccolti, i dati contenuti nel portale dei dati della BCE mostrano, tra l’altro, la forte domanda di pagamenti con carta contactless, che nella prima metà del 2023 rappresentavano il 57 per cento di tutti i pagamenti con carta nell’area dell’euro (cfr. il grafico A).
Quota dei pagamenti con carta contactless in percentuale di tutti i pagamenti con carta nell’area dell’euro nella prima metà del 2023
Inoltre, vengono raccolti dati sulle frodi nelle operazioni di pagamento, sui metodi di autenticazione per le transazioni e sugli schemi di pagamento. Su base trimestrale e a fini di monitoraggio degli scambi transfrontalieri, sono raccolti dati sui pagamenti effettuati con carte con una disaggregazione per singolo paese a livello mondiale e con ulteriori disaggregazioni per codice di categoria degli esercenti.
A luglio 2023 l’Household Finance and Consumption Network (HCFN) ha pubblicato i risultati della quarta edizione (2021) dell’indagine sui bilanci e sui consumi delle famiglie (Household Finance and Consumption Survey, HFCS). L’indagine è un’utile fonte di informazioni a livello di nucleo familiare sulla situazione finanziaria e sui consumi delle famiglie per diversi progetti di ricerca condotti dai membri dell’HFCN, dalla task force della BCE sull’eterogeneità e da ricercatori esterni. Tali progetti comprendono lavori riguardanti gli effetti distributivi degli shock inflazionistici sui bilanci delle famiglie[68], le differenze tra uomini e donne in termini di ricchezza detenuta (gender wealth gap), la misurazione dell’incertezza di reddito mediante i dati sulle aspettative, l’eterogeneità degli effetti della pandemia sulle risorse finanziarie delle famiglie e i nuovi conti distributivi sulla ricchezza (Distributional Wealth Accounts) delle famiglie (cfr. il riquadro 5).
Nel 2023 sono stati pubblicati 120 lavori di ricerca nella Working Paper Series a firma degli esperti della BCE. In aggiunta, studi maggiormente orientati a questioni metodologiche o di policy sono stati pubblicati nelle collane della BCE Occasional Paper Series, Statistics Paper Series e Discussion Paper Series. Molte attività di ricerca della BCE hanno inoltre condotto a pubblicazioni su riviste accademiche di punta, mentre 12 articoli, rivolti a un pubblico meno specialistico, sono stati pubblicati nel Research Bulletin della BCE. Il riquadro 7 descrive in maggiore dettaglio i risultati dei recenti lavori condotti dalla BCE sulle dinamiche economiche successive agli eventi estremi, un tema che riveste grande importanza sia per la stabilità dei prezzi sia per la stabilità finanziaria.
Riquadro 7	Dinamiche economiche a seguito di eventi estremi: quantificazione dei trade‑off di stabilità finanziaria per la politica monetaria nei periodi di inflazione elevata
Le ricerche recenti si sono concentrate sullo sviluppo e l’applicazione di nuovi strumenti per valutare e quantificare il legame tra politica monetaria e rischi di coda macroeconomici. Le condizioni di stabilità finanziaria e la capacità di bilancio del settore finanziario svolgono un ruolo fondamentale per i rischi di coda macroeconomici, in accordo con un numero crescente di evidenze che individuano nelle tensioni finanziarie un solido predittore dei rischi al ribasso per la crescita a breve termine. Inoltre, gli interventi monetari possono incidere sulla stabilità finanziaria nel breve termine attraverso il loro impatto immediato sul settore finanziario, sia fornendo liquidità agli intermediari finanziari in periodi di crisi, sia rischiando di innescare un’improvvisa turbativa di mercato in seguito all’aumento dei tassi e all’inasprimento delle condizioni di finanziamento[73].
L’analisi ha rivelato sostanziali rischi al ribasso per la crescita economica a partire dal terzo trimestre del 2022. Il modello stima una probabilità del 10 per cento che il PIL reale dell’area dell’euro diminuisca di oltre il 3 per cento nell’anno successivo. Anche i rischi per la stabilità finanziaria erano orientati al ribasso, con un’elevata probabilità di tensioni nel sistema finanziario. Tali rischi, dovuti all’impennata dei prezzi delle materie prime e alle tensioni sui mercati finanziari a seguito dell’invasione russa dell’Ucraina, dovevano essere bilanciati da rischi al rialzo per l’inflazione, che si attestava su livelli ben al di sopra dell’obiettivo.
Un inasprimento della politica monetaria al di sopra delle aspettative di mercato avrebbe amplificato i rischi al ribasso a breve termine per la crescita e la stabilità finanziaria. Questo perché la probabilità di tensioni finanziarie nel breve periodo è particolarmente sensibile alla politica monetaria. Nel medio termine, tuttavia, l’inasprimento della politica monetaria potrebbe anche attenuare i rischi per la stabilità finanziaria, riducendo la leva del sistema finanziario e aumentando i premi per il rischio delle varie attività finanziarie. Il modello quantifica gli effetti di una politica monetaria più restrittiva sui rischi più elevati a breve termine e su quelli più bassi a medio termine per il sistema finanziario e l’economia reale.
Il presente capitolo esamina la giurisprudenza della Corte di giustizia dell’Unione europea riguardante la BCE, fornisce informazioni sui pareri espressi dalla BCE e sui casi di inottemperanza all’obbligo di consultazione di quest’ultima riguardo a progetti legislativi che rientrano nelle sue competenze. Inoltre, dà conto dell’attività svolta dalla BCE nella vigilanza sul rispetto del divieto di finanziamento monetario e di accesso privilegiato.
9.1 Giurisprudenza della Corte di giustizia dell’Unione europea riguardante la BCE
La Corte di giustizia dell’Unione europea ha posto fine a oltre dieci anni di controversie relative alle misure di ristrutturazione del debito pubblico greco del 2012, respingendo l’impugnazione relativa all’ultimo ricorso pendente per risarcimento danni nei confronti della BCE
La Corte di giustizia dell’Unione europea ha dichiarato che i requisiti minimi della BCE per i controlli di idoneità delle banconote in euro non si applicano ai soggetti che operano con il contante, quali enti creditizi e portavalori
La Corte di giustizia dell’Unione europea ha confermato i limiti del controllo giurisdizionale sulle decisioni di vigilanza bancaria adottate in virtù di un ampio margine di discrezionalità
La Corte di giustizia dell’Unione europea ha confermato che la competenza esclusiva di revocare l’autorizzazione all’esercizio dell’attività bancaria è in capo alla BCE, anche nel caso di gravi violazioni della normativa nazionale contro il riciclaggio di denaro e il finanziamento del terrorismo
A settembre 2023 la Corte di giustizia dell’Unione europea[77] ha rigettato l’impugnazione di Versobank AS avverso la sentenza del Tribunale del 6 ottobre 2021, che aveva respinto il ricorso di annullamento promosso contro la decisione della BCE di revocare l’autorizzazione della banca all’esercizio dell’attività creditizia. Nella sentenza la Corte di giustizia dell’Unione europea ha confermato che spetta alla BCE la competenza esclusiva di revocare l’autorizzazione all’esercizio dell’attività bancaria di tutti gli enti creditizi insediati negli Stati membri partecipanti, indipendentemente dal fatto che siano classificati come enti significativi o meno significativi, anche per motivi connessi a gravi violazioni della normativa nazionale che recepisce la direttiva antiriciclaggio.
L’articolo 127, paragrafo 4, e l’articolo 282, paragrafo 5, del Trattato sul funzionamento dell’Unione europea dispongono che la BCE sia consultata in merito a qualsiasi proposta legislativa dell’UE o progetto di legge nazionale che rientri nelle sue competenze. Tutti i pareri della BCE sono disponibili sul sito EUR-Lex. Nel 2023 la BCE ha formulato 12 pareri su atti giuridici dell’Unione e 35 pareri su progetti di legge nazionali.
Sono stati registrati dodici casi di inottemperanza all’obbligo di consultazione della BCE su progetti legislativi nazionali
Sono stati registrati dodici casi di inottemperanza all’obbligo di consultazione della BCE su progetti legislativi: due relativi ad atti giuridici dell’Unione e dieci relativi a progetti di legge nazionali. La BCE ha adottato pareri d’iniziativa in relazione a sette di questi dodici casi.
L’ultimo caso di inottemperanza ha riguardato una legge spagnola che impone al Banco de España di adottare i provvedimenti necessari per consentire alle imprese di investimento di aprire conti presso la banca centrale al fine di depositare i fondi ricevuti dalla clientela. Il caso è stato ritenuto chiaro e rilevante in considerazione del fatto che potrebbe sollevare questioni relative alla politica monetaria e alla stabilità finanziaria, oltre ad avere un impatto diretto sul funzionamento dei sistemi di pagamento.
La BCE ha formulato dodici pareri su proposte legislative dell’UE, riguardanti argomenti quali l’euro digitale; il corso legale delle banconote e delle monete in euro; la riforma della governance economica dell’Unione; il quadro dell’Unione per la gestione delle crisi bancarie e l’assicurazione dei depositi; le misure volte ad attenuare le esposizioni eccessive nei confronti di controparti centrali (CCP) di paesi terzi, migliorare l’efficienza dei mercati di compensazione dell’Unione e affrontare il trattamento del rischio di concentrazione nei confronti delle controparti centrali e il rischio di controparte per le operazioni con strumenti derivati compensate a livello centrale; i bonifici istantanei in euro; tematiche legate al clima, tra cui la prestazione energetica degli edifici, la due diligence delle imprese in materia di sostenibilità e la trasparenza e l’integrità delle attività di rating ambientale, sociale e di governance; le statistiche dell’Unione europea sul mercato del lavoro relative alle imprese e la nomina di un nuovo membro del Comitato esecutivo.
Per quanto riguarda la legislazione nazionale, che spesso attiene a più di un argomento, la BCE ha formulato 19 pareri concernenti le BCN; 15 pareri in materia di stabilità del sistema finanziario; 13 pareri inerenti alla vigilanza prudenziale degli enti creditizi; sette pareri su questioni valutarie e mezzi di pagamento; cinque pareri sugli strumenti, le operazioni e l’attuazione della politica monetaria e tre pareri sui sistemi di pagamento e/o di regolamento delle transazioni in titoli. Nel corso del 2023 sono stati formulati sette pareri in materia di imposte e contributi bancari a fini speciali introdotti in risposta all’aumento dell’inflazione e dei tassi di interesse.
9.3 Conformità al divieto di finanziamento monetario e accesso privilegiato
La BCE verifica anche gli acquisti effettuati dalle banche centrali dell’UE sul mercato secondario di strumenti di debito emessi dal settore pubblico nazionale, dai settori pubblici di altri Stati membri, nonché da istituzioni e organi dell’UE. Ai sensi dei considerando del Regolamento (CE) n. 3603/93 del Consiglio, l’acquisizione di strumenti di debito del settore pubblico sul mercato secondario non deve servire ad aggirare il divieto sancito dall’articolo 123 del Trattato.
I divieti sanciti dagli articoli 123 e 124 del Trattato sono stati in generale rispettati
L’esercizio di monitoraggio svolto dalla BCE per il 2023 ha confermato che gli articoli 123 e 124 del Trattato sono stati in generale rispettati.
La BCE continuerà a monitorare la partecipazione della Magyar Nemzeti Bank alla Borsa valori di Budapest, in quanto l’acquisto della quota di maggioranza di quest’ultima da parte della Magyar Nemzeti Bank nel 2015 è ancora suscettibile di dare luogo a dubbi sotto il profilo del finanziamento monetario.
La cessione finale da parte della Central Bank of Ireland delle attività collegate alla Irish Bank Resolution Corporation nel corso del 2023 tramite la vendita di obbligazioni a tasso variabile a lungo termine ha posto fine a seri timori di violazione del divieto di finanziamento monetario che persistevano dal 2013.
Il finanziamento da parte delle BCN di impegni assunti dal settore pubblico nei confronti dell’Fondo monetario internazionale (FMI) non è considerato finanziamento monetario, a condizione che esso si sostanzi in crediti esteri che hanno tutte le caratteristiche di un’attività di riserva. Tuttavia, i contributi finanziari erogati negli anni precedenti dalla Nationale Bank van België/Banque Nationale de Belgique e dalla Banque de France tramite l’FMI per ridurre il debito dei paesi poveri fortemente indebitati non hanno dato luogo a crediti esteri, e richiedono pertanto misure correttive.
Inoltre, la BCE ha interagito strettamente con la commissione ECON nel quadro dei lavori per un euro digitale. Nel 2023 Fabio Panetta, all’epoca membro del Comitato esecutivo, ha partecipato a tre audizioni ad hoc della commissione ECON per discutere i progressi compiuti durante la fase istruttoria del progetto su un euro digitale, compresi i temi relativi alla facilità d’uso, al corso legale e all’iter legislativo dell’euro digitale[78]. La BCE ha inoltre organizzato seminari tecnici tra esperti con il Parlamento europeo e ha partecipato a eventi organizzati dagli europarlamentari per discutere di un euro digitale.
Il sostegno alla moneta unica si è avvicinato ai massimi storici nel 2023
Secondo l’ultima indagine di Eurobarometro, condotta a ottobre e novembre 2023, il 79 per cento degli intervistati appartenenti all’area dell’euro sostiene la moneta unica e il 43 per cento tende ad avere fiducia nella BCE. La percentuale elevata del sostegno alla moneta unica è un segnale molto positivo; per contro, il dato relativamente inferiore inerente alla fiducia nei confronti della BCE indica che quest’ultima deve dare continuità alle azioni volte a comunicare con il pubblico e con i rappresentanti eletti dei cittadini. Promuovere la fiducia dell’opinione pubblica resta un elemento essenziale per la BCE anche per il futuro. La BCE, pertanto, continuerà a partecipare attivamente al dialogo costruttivo con il Parlamento europeo e i cittadini dell’area dell’euro.
Il G20 ha operato in un contesto caratterizzato da accresciute tensioni geopolitiche e condizioni sfavorevoli a livello internazionale, adoperandosi per preservare il multilateralismo
Le questioni legate all’FMI e all’architettura finanziaria internazionale
La BCE ha contribuito attivamente alle discussioni presso l’FMI. Nel 2023 l’FMI ha deciso di aumentare le risorse provenienti dalle quote, ha continuato ad adeguare i propri strumenti e ha fornito ulteriore sostegno all’Ucraina
La BCE ha continuato a svolgere un ruolo attivo nelle discussioni sul sistema monetario e finanziario internazionale tenutesi presso l’FMI e in altre sedi, promuovendo il punto di vista della banca centrale nelle posizioni europee comuni assunte in tali consessi[79]. I temi principali affrontati nel 2023 hanno riguardato la revisione delle quote dell’FMI, l’adeguamento delle politiche e degli strumenti di prestito del Fondo e le questioni relative ai diritti speciali di prelievo (DSP) e al loro trasferimento.
L’obiettivo primario della BCE, il mantenimento della stabilità dei prezzi, è sancito dall’articolo 127, paragrafo 1, del Trattato sul funzionamento dell’Unione europea. Il Trattato stabilisce inoltre che, “fatto salvo l’obiettivo della stabilità dei prezzi”, la BCE sostiene anche le politiche economiche generali nell’Unione europea al fine di contribuire alla realizzazione degli obiettivi dell’Unione definiti nell’articolo 3 del Trattato sull’Unione europea[83]. Il presente riquadro spiega come l’obiettivo secondario venga considerato nella conduzione della politica monetaria e nelle attività di rendiconto della BCE[84].
Come la BCE tiene conto del proprio obiettivo secondario nelle decisioni di politica monetaria
Come la BCE presenta gli effetti delle proprie azioni sull’obiettivo secondario
La BCE svolge un lavoro fondamentale sui temi ambientali, sociali e di governance (environmental, social and governance, ESG). In quanto istituzione pubblica, tra le attività svolte dalla BCE in questi ambiti rientrano la responsabilità del proprio operato nei confronti dei cittadini dell’Unione europea (UE) e dei loro rappresentanti eletti, la comunicazione e l’interazione con diversi interlocutori, il rispetto dei più elevati standard etici e di trasparenza, il rafforzamento delle competenze del proprio personale e la promozione del suo benessere, nonché la valutazione degli impatti e dei rischi climatici e ambientali.
Nel 2023 la BCE ha proseguito i lavori sui temi ambientali, sociali e di governance
Questa panoramica dei principali sviluppi in materia di temi ESG nel 2023 è integrata da altre sezioni del presente rapporto annuale e da ulteriori informazioni disponibili sul sito Internet della BCE (cfr. la tavola 11.1).
I rischi climatici vengono progressivamente integrati nel quadro complessivo dei rischi
La BCE affronta i rischi ESG nell’ambito dei propri sistemi di gestione dei rischi finanziari e non finanziari, come descritto nel capitolo del Bilancio 2023 della BCE relativo alla gestione dei rischi.
Le prove di stress sul rischio climatico sono state avviate nel 2022 e da allora vengono condotte periodicamente nell’ambito dell’azione volta a integrare progressivamente i rischi climatici nel quadro complessivo dei rischi. Nella prima prova di stress sul rischio climatico condotta sul bilancio dell’Eurosistema, la BCE ha esaminato la sensibilità del profilo di rischio finanziario dell’Eurosistema ai cambiamenti climatici e, così facendo, ha migliorato le capacità di valutazione del rischio climatico da parte dell’Eurosistema. I risultati hanno fornito una prima stima dell’impatto dei rischi climatici sul bilancio della BCE.
Nel 2023 la consapevolezza riguardo ai temi dell’etica e dell’integrità è rimasta una priorità fondamentale
La maggiore consapevolezza negli ambiti relativi a etica e integrità e la possibilità di accedere facilmente alla consulenza su questioni etiche hanno comportato un marcato incremento delle richieste: da 1.690 nel 2022 a 2.767 nel 2023 (cfr. il grafico 11.1).
I controlli di conformità, condotti con il supporto di una società di revisione esterna, hanno nel complesso confermato il rispetto, da parte dei dipendenti e dei membri degli organi direttivi della BCE, delle norme sulle operazioni finanziarie private.
La struttura di governance della BCE è integrata dal Comitato etico indipendente, al quale le alte cariche della BCE possono rivolgersi per ottenere consulenza su questioni etiche, riguardanti per lo più operazioni private e attività lavorative remunerate svolte dopo la fine del mandato; il Comitato valuta inoltre le loro dichiarazioni di interessi. Il Comitato etico segue altresì con attenzione gli sviluppi a livello europeo e internazionale in materia di etica e buona condotta, oltre a suggerire gli aggiornamenti che sarebbe auspicabile apportare al quadro etico delle alte cariche della BCE, come il recente rafforzamento delle disposizioni relative alle operazioni finanziarie private.
Il Comitato per l’etica e la conformità ha continuato a sostenere le banche centrali nazionali e le autorità nazionali competenti nel recepimento degli indirizzi in materia di condotta etica adottati nel 2021, nonché a fornire orientamenti per una interpretazione coerente e uniforme degli standard etici in tutto l’Eurosistema. Per trarre il massimo profitto dal confronto tra punti di vista differenti, il Comitato ha organizzato sessioni su temi di interesse reciproco, alle quali hanno partecipato oltre 50 diverse istituzioni e organizzazioni.
A livello europeo, nel 2023 la BCE ha continuato a partecipare attivamente ai negoziati interistituzionali in corso sulla creazione di un organismo indipendente responsabile dell’etica nell’UE.
A livello internazionale, la BCE è stata strettamente coinvolta nei lavori dell’Ethics Network of Multilateral Organizations relativi alla condivisione delle conoscenze e alla definizione degli standard, sia in qualità di vicepresidente del network sia attraverso i contributi forniti alle riunioni e alla conferenza annuale. La BCE ha inoltre contribuito al primo riesame dell’attuazione da parte dell’UE della Convenzione delle Nazioni Unite contro la corruzione.
Nel 2023 la comunicazione della BCE ha operato in un contesto reso difficile dall’inflazione ancora troppo elevata, sebbene in calo, e dagli effetti sempre più tangibili sull’economia dell’inasprimento della politica monetaria. In tempi caratterizzati da un livello di eccezionale incertezza e dalla crisi legata al costo della vita, le attività di comunicazione della BCE hanno dovuto mirare a rassicurare i cittadini e le imprese riguardo all’impegno di riportare l’inflazione verso l’obiettivo e a convincerli riguardo alla sua capacità di conseguire tale obiettivo con i principali strumenti a disposizione.
Per consentire al pubblico di comprendere le sue decisioni, il principio guida delle attività di comunicazione della BCE è stato “spiegare, spiegare, spiegare”
A tal fine, la BCE ha potenziato la strategia di comunicazione relativa alla politica monetaria. A fronte del verificarsi dell’effetto desiderato di riduzione della domanda, prodotto dall’inasprimento della politica monetaria, è stato importante spiegare le decisioni della BCE e ribadire che il suo mandato principale consiste nel combattere l’inflazione. Oltre ai numerosi interventi pubblici tenuti dai responsabili del processo decisionale, sul Blog della BCE sono stati pubblicati diversi post per spiegare l’influenza dell’inflazione sui redditi reali e l’importanza delle politiche strutturali dei governi per contrastarla, nonché per fornire indicazioni analitiche sui livelli record di partecipazione al lavoro. I podcast della BCE hanno descritto le determinanti dell’inflazione e appositi episodi organizzati in forma di summer school hanno illustrato il ruolo della BCE nel mantenimento della stabilità dei prezzi.
Nel contempo, è stato necessario fornire risposte alle domande legittime sui motivi per cui la BCE non fosse riuscita a prevedere il forte aumento dell’inflazione e sull’inesattezza delle sue proiezioni macroeconomiche. La chiarezza e l’accuratezza delle proiezioni dell’Eurosistema svolgono un ruolo particolarmente importante per ancorare le aspettative e rafforzare la credibilità delle politiche della BCE. Analogamente, allo scopo di promuovere la fiducia è stato indispensabile fornire spiegazioni sulle diverse fonti di incertezza e comunicare con umiltà.
Le attività di comunicazione sono state orientate a contestualizzare le perdite di bilancio della BCE e delle banche centrali dell’Eurosistema
Nel 2023, a seguito di precedenti decisioni di politica monetaria, in particolare gli acquisti di attività su larga scala, la BCE e altre banche centrali dell’Eurosistema hanno subito perdite di bilancio. La BCE ha compiuto uno sforzo rilevante per spiegare la provenienza degli utili e delle perdite delle banche centrali, ad esempio, attraverso un’apposita pagina nella sezione “Facciamo chiarezza” sul proprio sito Internet. Ciò ha inoltre consentito alla BCE di collocare tali perdite nel contesto di numerosi anni di utili considerevoli e di sottolineare che il suo compito è quello di assumere decisioni di politica monetaria volte a raggiungere l’obiettivo della stabilità dei prezzi e non è realizzare profitti.
Nel 2023 sforzi straordinari di comunicazione si sono altresì concentrati sul futuro della moneta unica, sia sotto forma di contante sia in forma digitale.
La BCE ha avviato i lavori relativi al processo di progettazione della prossima serie di banconote in euro con il contributo dei cittadini europei
La BCE ha sottolineato che il contante non scomparirà ma potrebbe essere eventualmente integrato da un euro digitale
In vista della probabile introduzione di un euro digitale, nel 2023 è stato particolarmente importante per la BCE comunicare il suo impegno nei confronti del contante.
Nel complesso, questi sforzi combinati e l’ampia copertura mediatica che ne è conseguita sono riusciti nell’intento di pubblicizzare il progetto relativo all’euro digitale e di migliorarne la comprensione. L’analisi mostra che se in un primo momento erano soprattutto le generazioni di europei più giovani a essere interessate a un euro digitale, allo stato attuale tutte le fasce di età mostrano una maggiore consapevolezza e comprensione del progetto.
Il 2023 è stato anche l’anno in cui la BCE ha celebrato il suo 25° anniversario. Per l’occasione, la BCE ha organizzato un evento al quale hanno partecipato i più alti rappresentanti delle istituzioni dell’Unione europea, del paese che ospita la sede della BCE, la Germania, e degli altri paesi dell’area dell’euro, nonché gli ex presidenti della BCE: Jean‑Claude Trichet e Mario Draghi. Nel periodo compreso tra la fine del 2023 e l’inizio del 2024, inoltre, la BCE e altre istituzioni dell’UE hanno celebrato insieme i 25 anni dell’euro. Questi traguardi storici hanno consentito alla BCE di mettere in luce il successo della moneta unica e i suoi benefici per i cittadini europei, in quanto faro di stabilità in tutto il mondo e simbolo dell’Europa unita.
Coinvolgere i cittadini più giovani con la campagna “La stabilità è il nostro mestiere”, condotta sui social media
Con l’obiettivo di coinvolgere i cittadini più giovani, nel 2023 la BCE ha condotto la campagna “La stabilità è il nostro mestiere” sui social media. L’obiettivo dell’iniziativa è stato spiegare, in modo interattivo e personale, le caratteristiche principali della BCE e le sue funzioni: l’obiettivo della stabilità dei prezzi, il ruolo della vigilanza bancaria e in che modo le decisioni della BCE influenzano la vita quotidiana. I post pubblicati nell’ambito di tale campagna hanno ricevuto 166 milioni di visualizzazioni e hanno raggiunto 43 milioni di giovani.
Il numero di richieste di accesso pubblico è aumentato rispetto al 2022, con un incremento significativo delle richieste di accesso a documenti su temi istituzionali e di governance
L’accesso pubblico ai documenti è parte integrante della politica di trasparenza della BCE, in quanto promuove la sua apertura e ne potenzia la legittimità democratica.
Nel 2023 le richieste di accesso ai documenti pervenute alla BCE (73) sono aumentate rispetto al 2022 (63). Benché le richieste abbiano continuato a riguardare un’ampia varietà di argomenti, tra cui questioni di vigilanza o iniziative di alto profilo come il progetto per un euro digitale, si è osservato un aumento significativo delle richieste di accesso a documenti su temi istituzionali e di governance, a dimostrazione del maggiore interesse da parte del pubblico per questi argomenti.
In linea con l’impegno a favore della trasparenza, i documenti richiesti sono stati in genere diffusi tramite il Registro pubblico di documenti della BCE. Con l’obiettivo di accrescere la trasparenza la BCE ha altresì predisposto una rassegna dei temi delle richieste di accesso ai documenti ricevute a partire dal 2004.
La Mediatrice europea non ha riscontrato alcun caso di cattiva amministrazione in merito alla gestione, da parte della BCE, delle richieste di accesso del pubblico.
Le iniziative volte a sostenere la trasparenza, l’apertura e la vicinanza ai cittadini sono state riconosciute con l’inclusione della BCE nell’elenco ristretto dei candidati al premio 2023 per la buona amministrazione indetto dalla Mediatrice europea, per “aver aiutato i cittadini dell’UE a comprendere la politica monetaria in un periodo storico di inflazione elevata”.
A partire dal 2022, con il graduale ritorno in ufficio dei propri dipendenti, la BCE si è concentrata su politiche e programmi volti a sostenere l’equilibrio tra attività professionale e vita privata, lo sviluppo del personale e la resilienza organizzativa. A gennaio 2023 è stato introdotto un nuovo modello di lavoro a distanza per il personale e i tirocinanti. Nel 2023 la nuova piattaforma di apprendimento virtuale EUREKA è stata resa disponibile alle istituzioni del Sistema europeo di banche centrali e del Meccanismo di vigilanza unico, offrendo un accesso ancora più ampio alle opportunità di formazione e mobilità. In linea con l’obiettivo di creare una cultura di inclusione concretamente vissuta, la BCE ha nominato un mediatore e un consulente delle risorse umane responsabile per la diversità e l’inclusione.
Dopo la fase di transizione del 2022, dal 1° gennaio 2023 è in vigore un nuovo modello di lavoro a distanza, sviluppato sulla base delle esperienze complessivamente positive che hanno caratterizzato il periodo di lavoro da remoto. La nuova politica offre opzioni flessibili di lavoro, consentendo a tutto il personale e ai tirocinanti della BCE di effettuare prestazioni lavorative a distanza fino a 110 giorni all’anno, compatibilmente con le esigenze operative.
Sono state offerte iniziative formative per promuovere una cultura costante di rispetto reciproco
La BCE attribuisce grande importanza all’ascolto del proprio personale. A tal fine, all’inizio del 2023 è stato svolto un sondaggio, i cui risultati hanno dimostrato che il personale si conferma coinvolto, impegnato e in sintonia con le attività della BCE. Tuttavia, per rafforzare la cultura lavorativa, sono necessari ulteriori sforzi. A seguito dell’indagine, il Comitato esecutivo ha sostenuto un’iniziativa volta a promuovere una cultura organizzativa in cui i dipendenti siano in grado di rispondere efficacemente a comportamenti inadeguati. Sono stati introdotti seminari interattivi per contribuire a rafforzare una cultura lavorativa aperta, basata su trasparenza e integrità, e le modalità di collaborazione.
La BCE ha proseguito il programma di sviluppo della leadership (Leadership Growth Programme) volto ad accrescere le capacità manageriali e a rafforzarne l’efficacia. Ha inoltre organizzato le ultime sette edizioni del programma per lo sviluppo della leadership delle donne (Women’s Leadership Programme), un’iniziativa di successo avviata nel 2014 con l’obiettivo di aumentare la rappresentanza delle donne nella BCE. Un altro supporto allo sviluppo professionale è stato offerto attraverso il portale dedicato al mentoring che permette a personale e tirocinanti di offrire o cercare opportunità di mentoring. Alla fine del 2023, gli affiancamenti registrati erano circa 100.
Sono state avviate importanti iniziative nel quadro della strategia di formazione e sviluppo in ambito SEBC e MVU
Ulteriori importanti iniziative sono state avviate nel quadro della strategia di formazione e sviluppo in ambito SEBC e MVU. Le autorità nazionali competenti e le banche centrali nazionali sono state abilitate alla piattaforma EUREKA, che consente di accedere a numerose opportunità di formazione e sviluppo offerte dalle istituzioni del SEBC e dell’MVU. A ottobre 2023 è partito il prestigioso programma di formazione per dirigenti in materia di banche centrali e vigilanza bancaria (Central Banking & Banking Supervision Executive Education). Nel corso dell’anno sono stati organizzati due “hackathon” di successo, con partecipanti provenienti dalle istituzioni del SEBC e dell’MVU. Il primo evento si è svolto a febbraio e ha avuto come tema la finanza decentralizzata; il secondo, dedicato ai cambiamenti climatici, si è tenuto a novembre presso la sede della BCE.
Il programma di tirocinio offerto dalla BCE promuove l’integrazione in Europa dei giovani laureati e offre loro l’opportunità di fare esperienza e mettere in pratica le conoscenze acquisite nel corso degli studi. Allo stesso tempo, la BCE trae beneficio dalle conoscenze dei tirocinanti sullo stato attuale della ricerca accademica, così come dal loro entusiasmo e dalle loro nuove idee. A partire dal 1° dicembre 2023 la borsa di tirocinio è stata aumentata a 1.170 euro mensili e a 2.120 euro per gli studenti che hanno completato almeno due anni di dottorato e si candidano a tirocini che richiedono tale livello di formazione. Ai tirocinanti viene riconosciuta inoltre un’indennità per le spese relative all’alloggio.
Rispecchiare la società europea e creare una cultura di inclusione concretamente vissuta è un impegno a lungo termine. A tal fine, la BCE ha rafforzato la propria base istituzionale sostenendo le sue sei reti dedicate alla diversità e all’inclusione (D&I) e introducendo il programma di formazione incentrato su questi temi e rivolto al personale, ai gruppi di lavoro e ai dirigenti. Per agevolare la creazione di una cultura basata sull’inclusione, il rispetto reciproco e la sicurezza psicologica sono state istituite due nuove figure: a partire dal 2023 il Mediatore ha il compito di prevenire e affrontare gli attriti che sorgono sul luogo di lavoro attraverso il dialogo assistito, mentre il Consulente D&I delle risorse umane esamina tutte le questioni relative al personale e agli aspetti culturali.
Nel corso del 2023 la diversità di genere è rimasta tra le priorità della BCE, impegnata ad accogliere tutti gli aspetti della diversità e creare una cultura di lavoro inclusiva. Tale impegno è dimostrato dal conseguimento della certificazione EDGE Move & EDGEplus, dai progressi compiuti dalla BCE sugli obiettivi di genere per il periodo 2020‑2026, dall’introduzione del congedo parentale retribuito per il genitore che non ha partorito, dall’avvio di un tirocinio sperimentale rivolto ai talenti nello spettro autistico, dalle sessioni di sensibilizzazione e dagli eventi organizzati sui temi di razza/etnia, importanza delle alleanze (allyship), disabilità e inclusione LGBT+.
Al fine di attrarre i migliori talenti europei, la BCE ha partecipato a diverse fiere dedicate all’orientamento professionale per i gruppi meno rappresentati, come, ad esempio, la più grande fiera del lavoro in Europa per le persone nere e di colore organizzata da ADAN (Afro Deutsches Akademiker Netzwerk), la fiera Sticks & Stones per i talenti LGBTIQ+ e i loro alleati e la fiera herCAREER per lo sviluppo professionale delle donne. Ha inoltre promosso le proprie opportunità di impiego sulla piattaforma myAbility per attrarre i talenti con disabilità. La BCE ha continuato a bandire borse di studio nell’ambito dell’iniziativa ECB Scholarship for Women, con l’obiettivo di rafforzare la presenza femminile e di includere diversi contesti socioeconomici. Inoltre, ha bandito un programma di borsa di studio destinato a 15 studenti ucraini iscritti a un corso di laurea in Ucraina, a dimostrazione della solidarietà e del sostegno costanti.
Comprendere le implicazioni dei cambiamenti climatici e le esigenze legate alla transizione per il settore economico e finanziario è essenziale affinché la BCE possa adempiere al proprio mandato
Il cambiamento climatico avanza e più sarà lento il processo di riduzione delle emissioni e di transizione verso un’economia più verde, più elevati saranno i costi[91],[92]. Nonostante i progressi già realizzati, il mondo ancora non ha imboccato un percorso che consenta di limitare l’aumento della temperatura globale a 1,5°C al di sopra dei livelli preindustriali[93]. Ciò significa che i rischi connessi ai cambiamenti climatici e a una brusca transizione sono in aumento e avranno un impatto sulla politica monetaria e sulla stabilità dei sistemi finanziari e bancari. Per adempiere al suo mandato, pertanto, è essenziale che la BCE comprenda le implicazioni per il settore economico e finanziario.
A tal fine, grazie al coordinamento del Centro sul cambiamento climatico, la BCE ha portato avanti i lavori dell’agenda per il clima collaborando con i soggetti interessati interni e con l’Eurosistema attraverso la partecipazione ai comitati competenti e a specifici consessi sul clima. Nel 2023 la BCE ha continuato a integrare gli obiettivi e le considerazioni ambientali della Legge europea sul clima all’interno delle sue strategie e dei suoi progetti e processi decisionali.
Nel corso dell’ultimo anno la BCE ha definito il piano per il clima e la natura 2024‑2025, che delinea le attività su cui lavorerà per conseguire i suoi obiettivi strategici sul clima. Ha inoltre individuato tre aree di intervento principali: affrontare la transizione verso un’economia verde, comprendere l’accresciuto impatto fisico dei cambiamenti climatici e promuovere i lavori sui rischi connessi alla natura.
Sono stati compiuti progressi concreti su vari fronti, che coprono un ampio numero di compiti della BCE (cfr. la figura 11.3).
La BCE ha analizzato l’impatto economico e finanziario del cambiamento climatico e le implicazioni relative ai propri compiti
Al fine di migliorare la disponibilità di dati sul clima, il Sistema europeo di banche centrali ha pubblicato gli indicatori relativi al cambiamento climatico in materia di finanza sostenibile, emissioni di gas serra e rischio fisico (cfr. la sezione 7.2).
La BCE si sta adoperando per migliorare la comprensione dei rischi legati al cambiamento climatico per i sistemi economici e finanziari e sviluppare un’adeguata risposta macroprudenziale
Per quanto riguarda la vigilanza bancaria della BCE, sebbene gli enti creditizi sottoposti a vigilanza nell’ambito del Meccanismo di vigilanza unico abbiano compiuto progressi significativi nelle loro prassi di gestione dei rischi climatici e ambientali, alcuni di essi non hanno conseguito i risultati attesi per marzo 2023. La BCE continuerà a seguire con attenzione i progressi delle banche, attuando azioni esecutive se necessario[95].
La BCE si adopera per migliorare la sicurezza e la sostenibilità delle banconote in euro
Nel corso degli anni la BCE ha costantemente migliorato la sicurezza e la sostenibilità delle banconote in euro lungo l’intero ciclo del contante[96]. Nel 2023 è stato pubblicato lo studio sull’impronta ambientale delle banconote in euro come strumento di pagamento. È in atto lo sviluppo delle nuove banconote in euro in conformità con principi di progettazione eco-compatibile: ciò significa che gli aspetti ambientali sono considerati in tutte le fasi del processo alla base della loro realizzazione (cfr. la sezione 6.2).
La BCE sta analizzando e contribuendo al dibattito sulle politiche per il potenziamento della finanza sostenibile nell’UE e a livello internazionale
Dal 2021 il personale della BCE ha contribuito a corsi di formazione e seminari tecnici multilaterali con banche centrali e soggetti interessati al di fuori dell’Unione europea. Ha inoltre partecipato a diversi gruppi di lavoro ed eventi con banche centrali e altre istituzioni e consessi per portare avanti i lavori dell’agenda sul clima e beneficiare di tali scambi periodici. Tra questi figurano l’NGFS, il Consiglio per la stabilità finanziaria, il Comitato di Basilea per la vigilanza bancaria, le autorità europee di vigilanza e il Comitato europeo per il rischio sistemico, la Banca dei regolamenti internazionali, il G7, il G20 e il Fondo monetario internazionale.
Ricerche innovative condotte dalla BCE hanno esaminato i rischi connessi alla natura, l’interdipendenza tra clima e natura e il loro impatto sull’economia
Da ricerche innovative condotte sui rischi connessi alla natura è emerso che il degrado degli ecosistemi costituirà una sfida per le imprese e potrebbe diffondersi alle banche, in quanto circa il 75 per cento dei prestiti societari nell’area dell’euro (vale a dire quasi 3.240 miliardi di euro) è emesso nei confronti di debitori con elevato livello di dipendenza dai servizi ecosistemici. Inoltre, la BCE ha esaminato per la prima volta i rischi di transizione e l’interdipendenza tra clima e natura. Se si considerano il cambiamento climatico e il cambio di destinazione dei terreni come cause principali della perdita di biodiversità, l’impatto delle imprese dell’area dell’euro sulla natura equivale alla perdita di 582 milioni di ettari di habitat “incontaminati” a livello mondiale. Lo studio evidenzia l’importanza di integrare il cambiamento climatico e la perdita di natura nei sistemi di valutazione dei rischi, in quanto sono indissolubilmente collegati.
La BCE si sta adoperando per migliorare l’impronta ambientale delle proprie operazioni interne e dei portafogli detenuti per finalità diverse dalla politica monetaria
A marzo 2023 la BCE ha avviato la pubblicazione annuale dell’informativa di carattere climatico relativa ai portafogli detenuti per finalità diverse dalla politica monetaria in aggiunta alla dichiarazione ambientale annuale. Entrambe le pubblicazioni forniscono informazioni sugli impatti sull’ambiente delle operazioni interne della BCE e sull’impronta carbonica delle emissioni finanziate, nonché sui relativi obiettivi[97]. I dati aggiornati sulla performance ambientale della BCE relativa al 2023 saranno resi disponibili nel corso del 2024.
Nel 2023 la BCE ha continuato a compiere progressi nello sviluppo e nell’attuazione di soluzioni innovative volte a migliorare l’efficienza dei propri processi. Soluzioni digitali come l’intelligenza artificiale (IA), l’apprendimento automatico (machine learning), robot e chatbot sono stati impiegati in tutta l’organizzazione.
Con riferimento alle funzioni di banca centrale, la BCE ha fatto ricorso all’IA per approfondire la comprensione delle politiche di fissazione dei prezzi e delle dinamiche dell’inflazione nell’Unione europea (UE). Il web scraping e l’apprendimento automatico sono stati utilizzati per raccogliere un’enorme quantità di dati in tempo reale sui prezzi dei singoli prodotti[98]. Nell’ambito della vigilanza bancaria, il programma SupTech avviato nel 2019 ha fornito 14 strumenti che supportano le autorità competenti nella raccolta e nell’analisi di grandi volumi di dati quantitativi e qualitativi, nell’automazione dei processi, nel miglioramento della collaborazione e nell’impiego dell’IA per accelerare e perfezionare l’analisi di vigilanza[99].
Infine, l’innovazione è fortemente promossa dal Comitato esecutivo. A febbraio 2023 i suoi membri hanno partecipato per la prima volta a un forum sull’innovazione con esposizioni in presenza e con dimostrazioni dal vivo e interattive di un campione dei principali progetti della BCE per l’innovazione.
Il mio percorso professionale alla BCE è stato particolarmente formativo. È iniziato con un atto di fede, un nuovo lavoro in un nuovo paese. Sono entrata a far parte della BCE ai suoi inizi, come giovane Research Analyst nella funzione statistica, a quel tempo ancora in fase di sviluppo. Con qualche centinaio di dipendenti, la BCE aveva bisogno del massimo impegno da parte di tutti, per cui ci siamo destreggiati in più ruoli. La giornata tipo era assai varia: discutevo i requisiti con le funzioni competenti per i vari ambiti, elaboravo quadri statistici, programmavo codici e preparavo discorsi per specifiche occasioni. In un momento in cui le politiche istituzionali erano ancora agli esordi, sono stata anche lieta di vedere che le mie soluzioni innovative venivano spesso impiegate rapidamente.
Man mano che la BCE maturava, si sono aperte strade per la crescita professionale. Ho lavorato in diversi settori nell’ambito della funzione statistica e ho potuto ampliare le mie competenze ed esperienze. Tra le responsabilità più degne di nota che mi sono state affidate, ricordo quella di guida per le visite nei paesi delle nostre controparti, ossia le banche centrali nazionali e le autorità nazionali competenti, per promuovere le relazioni e fornire loro consulenza per la preparazione di reportistica in qualità di nuovi membri dell’area dell’euro.
Adesso lavoro nel Data Office, di nuova istituzione, che mira a ottimizzare la gestione dei dati istituzionali (anche in settori come l’intelligenza artificiale) e riferisce al Chief Data Officer. Contribuisco inoltre al Forum sui temi della diversità e inclusione. Si tratta di ruoli trasversali ed è gratificante lavorare con gruppi diversi e contribuire a plasmare e influenzare politiche della BCE di più ampio respiro.
Si sono verificate battute d’arresto, ad esempio mi viene in mente la Brexit, a causa delle incertezze che essa ha generato in merito al lavoro qui, ma in ultima analisi, grazie a un ambiente dinamico, colleghi motivati e prospettive di sviluppo costanti, sono i successi quelli che ricordo di più.
Ho un grande ricordo della preparazione della cerimonia di inaugurazione della BCE nel giugno del 1998. Ho fatto parte di un piccolo gruppo di organizzatori per questo importante evento. Si percepiva un forte entusiasmo e un senso di cameratismo nel gruppo. Questo a fronte di tutte le sfide organizzative che comporta la creazione di una nuova istituzione che deve rapidamente trovare la sua strada. Successivamente, per diversi anni ho contribuito all’organizzazione di eventi sia pubblici sia interni presso la BCE, che si sono nel tempo ampliati ed evoluti sia per tipologia sia per dimensioni.
Arriviamo ad oggi: al momento lavoro nella Divisione Servizi Linguistici, dopo aver colto un’opportunità di mobilità interna nel 2016. Mi occupo di attività riguardanti preventivi, appalti e gestione dei fornitori per servizi di traduzione e redazione, garantendo una copertura adeguata per tutte le 24 lingue ufficiali dell’Unione europea. Tali funzioni di supporto svolgono un ruolo cruciale di assistenza alla BCE per far sì che questa comunichi in modo chiaro ed efficace sia con un pubblico di esperti sia di non esperti. Come avviene in tutta la BCE, continuiamo a dotarci delle più recenti tecnologie. Ad esempio, insieme ai miei colleghi, stiamo applicando tecniche di intelligenza artificiale per contribuire a migliorare l’efficienza dei nostri processi.
Riflettendo su questo lungo ed entusiasmante viaggio, sono orgoglioso di aver fatto la mia parte nella creazione della BCE come istituzione di prim’ordine che mantiene stabili i prezzi e il sistema finanziario sicuro per circa 350 milioni di persone nell’area dell’euro. Sono inoltre grato per aver avuto l’opportunità di crescere professionalmente e personalmente nel corso della mia carriera presso la BCE.
Dieci anni dopo, quando l’indipendente Comitato europeo per il rischio sistemico (CERS) è stato insediato presso la BCE a seguito della crisi finanziaria, ho avuto la possibilità di provare qualcosa di nuovo. All’inizio del 2010 mi è stato chiesto di diventare il responsabile di progetto per l’istituzione del CERS. L’anno successivo sono stato nominato capo del Segretariato del CERS. Da allora ho davvero apprezzato ogni singolo giorno in cui ho lavorato per preservare la resilienza del settore finanziario in un contesto istituzionale ampio, accanto alle banche centrali e alle autorità di vigilanza a livello europeo e nazionale, e insieme a un gruppo eccezionale di colleghi della BCE e delle istituzioni membri del CERS.
Quando sono arrivata all’Istituto monetario europeo nel 1995, fui tra i primi cento colleghi incaricati di curare i preparativi per l’introduzione dell’euro come moneta unica per l’Europa. Nel 1998 imparai rapidamente come la BCE collabora con le banche centrali nazionali. Ero entusiasta di aiutare a coordinare l’intero test e di verificare che i nuovi sistemi funzionassero bene, sia nella conduzione delle operazioni di politica monetaria sia nell’esecuzione dei pagamenti e nella raccolta di statistiche in tutta Europa.
Incoraggiata dall’obiettivo della BCE di promuovere la mobilità interna, ho lavorato in sei diverse aree operative (Pagamenti, Informatica, Risorse umane, Segretariato, Statistiche e Mercati). Ciò mi ha permesso di approfondire le mie conoscenze sugli aspetti fondamentali dell’attività di banca centrale e di affinare le mie competenze nella gestione di progetti e delle risorse umane, nonché nella leadership. Sono stata stimolata dal contatto con prospettive e modi di pensare diversi e ho potuto inoltre costruire reti e amicizie durature in tutta Europa.
La missione della BCE è per me fonte d’ispirazione e sono orgogliosa di aver contribuito al successo delle iniziative di gestione del cambiamento a beneficio dell’Europa. Ne è un esempio l’introduzione del nostro sistema di gestione documentale, che è fondamentale per condividere e distribuire efficacemente le informazioni tra i colleghi delle banche centrali nazionali e per preservare la memoria istituzionale della BCE.
Ora sono molto lieta di essere responsabile della Divisione Servizi Operazioni Finanziarie. Apprezzo il fatto di lavorare nell’ambito dei mercati e mi piace coniugare l’operatività quotidiana con progetti interessanti che comportano una cooperazione con molte aree operative della BCE, banche centrali e partner esterni. Di recente abbiamo curato l’istituzione di servizi fiscali e di agenzia di pagamento per la Commissione europea.
Nel tempo libero adoro leggere, cucinare e fare escursioni. Sono membro attivo del gruppo escursionisti della BCE, che rappresenta una grande opportunità di incontrare colleghi al di fuori del lavoro e di immergersi nella natura in diverse parti d’Europa.