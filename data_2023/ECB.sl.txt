ECB je v letu 2023 utrdila napredek v boju proti inflaciji v euroobmočju. Na začetku leta je bila skupna inflacija še vedno blizu rekordno visoke ravni. Zaradi negativnih učinkov prejšnjih šokov na strani ponudbe in povpraševanja, ki so se sicer zmanjševali, so se cene še zmeraj zviševale. Vendar sta dve ključni gibanji utrli pot strmemu znižanju inflacije med letom.
Prvič, učinki preteklih šokov so začeli popuščati. Cene energentov, ki so zaradi ruske neupravičene vojne proti Ukrajini poskočile, so strmo upadle, ozka grla v svetovnih dobavnih verigah pa so se še dodatno sprostila. Tako je upad cen energentov predstavljal polovico znižanja inflacije v letu 2023. Drugič, ECB je še naprej zaostrovala denarno politiko, kar je k nadaljnjemu znižanju inflacije prispevalo z zaviranjem povpraševanja. Vse skupaj smo od januarja do septembra obrestne mere zvišali za dodatnih 200 bazičnih točk.
V zelo negotovem okolju smo se o obrestnih merah denarne politike še naprej odločali na podlagi podatkov. Za natančno kalibracijo tega, koliko se morajo zvišati obrestne mere, smo uvedli tri merila: inflacijski obeti, dinamika osnovne inflacije in intenzivnost transmisije denarne politike. Do septembra so se inflacijski obeti izboljšali, prenos denarne politike pa je bil intenziven. Vseeno pa je osnovna inflacija ostala povišana in domači cenovni pritiski so bili močni.
Na podlagi tega smo se odločili, da so ključne obrestne mere ECB dosegle raven, ki bo – če se ohranijo dovolj dolgo – znatno prispevala k čimprejšnji vrnitvi inflacije na ciljno raven. Hkrati smo se zavezali, da bomo obrestne mere ohranili na teh ravneh tako dolgo, kot bo potrebno, medtem ko se bomo o ustrezni ravni in trajanju restriktivne denarne politike še naprej odločali na podlagi podatkov in enakih meril.
Obenem smo pospešili normalizacijo Eurosistemove bilance, da bi zagotovili nadaljnjo skladnost s splošno naravnanostjo denarne politike. Bilanca se je v letu 2023 zmanjšala za več kot 1 bilijon EUR, pri čemer je bil velik del zmanjšanja posledica zapadlih in predčasnih odplačil v okviru ciljno usmerjenih operacij dolgoročnejšega refinanciranja. Tekom leta smo tudi zaključili ponovno investiranje v okviru programa nakupa vrednostnih papirjev. Poleg tega smo decembra napovedali postopno prenehanje ponovnega investiranja v okviru izrednega programa nakupa vrednostnih papirjev ob pandemiji.
Ob utrjevanju napredka v boju proti inflaciji smo okrepili prizadevanja, da pri opravljanju svojih nalog upoštevamo podnebna tveganja. Marca smo objavili prva podnebna finančna razkritja v zvezi z Eurosistemovimi imetji vrednostnih papirjev podjetniškega sektorja. Ogljična intenzivnost ponovnega investiranja glavnic vrednostnih papirjev podjetniškega sektorja se je zmanjšala za okrog dve tretjini v 12 mesecih od oktobra 2022, ko smo ponovno investiranje začeli nagibati v korist izdajateljev, ki so podnebno uspešnejši.
Leta 2023 je bil dosežen občuten napredek na še enem področju, ki je ključnega pomena za naše delo: marca je začel delovati naš novi sistem za plačila velikih vrednosti T2. Sistem T2 prispeva k harmonizaciji in učinkovitosti evropskih finančnih trgov, saj uvaja nov sistem bruto poravnave v realnem času – s katerim se nadomešča sistem TARGET2, ki je deloval od leta 2007 – in poenostavlja upravljanje likvidnosti v centralnobančnem denarju.
Začeli smo tudi s pripravljalno fazo v projektu digitalnega eura. Ta faza se je začela novembra po uspešni dvoletni fazi proučevanja in bo postavila temelje za morebitno izdajo digitalnega eura. Digitalni euro gotovine ne bi zamenjal, ampak bi jo dopolnjeval. Med državljani euroobmočja gotovina ostaja najpogosteje uporabljeno plačilno sredstvo in jasna večina meni, da je pomembno imeti možnost plačevanja v gotovini.
ECB deloma iz tega razloga pripravlja novo serijo eurskih bankovcev – ki so najbolj oprijemljiv in viden simbol evropske enotnosti. Svet ECB je na podlagi rezultatov dveh javnih anket, izvedenih poleti 2023, kot dve možni temi za novo serijo izbral »evropsko kulturo« ter »reke in ptice«. V prihodnje bodo imeli evropski državljani priložnost, da izrazijo svoje mnenje o možnih oblikovnih podobah v ožjem izboru, ECB pa bo odločitev o končni oblikovni podobi predvidoma sprejela leta 2026.
V letu, ki ga je zaznamovala 25. obletnica ECB, smo praznovali vstop Hrvaške v euroobmočje. Ob uvedbi eura na Hrvaškem v januarju se je število držav euroobmočja povečalo na 20 – kar je skoraj dvakrat toliko kot takrat, ko je bila enotna valuta prvič uvedena. Širitev euroobmočja odraža nadaljnjo privlačnost naše denarne unije v vse bolj nepredvidljivem svetu. Leta 2023 je euro še naprej podpiralo skoraj rekordno število ljudi.
Vsega tega ne bi mogli doseči brez trdega dela in predanosti zaposlenih v ECB, da izpolnjujejo naš mandat: ohranjanje stabilnosti cen za prebivalce euroobmočja. V čast mi je, da vodim njih in to institucijo.
Stopnja brezposelnosti v euroobmočju je leta 2023 v povprečju znašala 6,5% in je upadla s 6,6% v januarju na 6,5% v marcu, v preostanku leta pa je ostala približno nespremenjena.
Skupna inflacija v euroobmočju je decembra 2023 znašala 2,9%, potem ko je decembra 2022 dosegla 9,2%. Znižanje je bilo vse bolj prisotno v vseh komponentah.
ECB je v letu 2023 ključne obrestne mere zvišala še za 200 bazičnih točk, tako da je obrestna mera za odprto ponudbo mejnega depozita znašala 4%. Zaostrovanje denarne politike se je intenzivno prenašalo v gospodarstvo.
Količnik navadnega lastniškega temeljnega kapitala v bankah euroobmočja je v tretjem četrtletju znašal 15,6%. Tako je bil blizu najvišje ravni od začetka evropskega bančnega nadzora in je odražal večjo dobičkonosnost in zmanjševanje tveganj v portfeljih bank.
60% državljanov v euroobmočju meni, da jim je pomembno imeti možnost plačevanja z gotovino. Obenem dobra polovica potrošnikov v euroobmočju raje plačuje s kartico ali drugimi metodami elektronskega plačevanja.
ECB je v okviru širšega podnebnega akcijskega načrta objavila tri nove sklope statističnih kazalnikov o trajnostnem financiranju, emisijah ogljika in fizičnih tveganjih.
ECB je leta 2023 praznovala 25. obletnico s sloganom »pomen enotnosti«, pri čemer je izpostavila uspeh enotne valute in prednosti, ki jih prinaša prebivalcem Evrope.
Ogljična intenzivnost reinvestiranja se je v 12 mesecih zmanjšala za več kot 65%, potem ko se je oktobra 2022 začelo reinvestiranje nagibati v prid podnebno uspešnejšim izdajateljem.
1 Izrazito zmanjšanje inflacije ob nadaljnji močni transmisiji zaostrovanja denarne politike ECB
Svetovno gospodarstvo je bilo v letu 2023 uspešnejše, kot je bilo sprva pričakovano, in je še naprej dosegalo zmerno rast. K rasti je prispevala predvsem gospodarska rast v nastajajočih tržnih gospodarstvih in ZDA, medtem ko so na večino drugih visoko razvitih gospodarstev zaostreni pogoji financiranja in precejšnja geopolitična negotovost močneje vplivali. Svetovna inflacija se je ob znižanju cen energentov izrazito zmanjšala, medtem ko so bili osnovni cenovni pritiski še vedno veliki. Euro se je nominalno efektivno in v razmerju do ameriškega dolarja okrepil.
1.1 Rast svetovne gospodarske aktivnosti je bila ob zmanjševanju skupne inflacije zmerna.
Svetovna gospodarska rast je bila zaradi zaostrovanja denarne3 politike in velike negotovosti zmerna.
Viri: ECB, izračuni strokovnjakov ECB in marčne makroekonomske projekcije strokovnjakov ECB.Opombe: »Svetovni BDP« ne vključuje euroobmočja. Povprečje pred pandemijo je za obdobje 2012–2019. Vrednosti za leto 2023 so ocene na podlagi razpoložljivih podatkov in letošnjih marčnih makroekonomskih projekcij strokovnjakov ECB.
Svetovna trgovinska menjava je izgubila zagon, saj so se vzorci potrošnje po pandemiji normalizirali.
Svetovna trgovinska menjava je bila v letu 2023 šibka, saj se je rast uvoza upočasnila na 1,2%, kar je precej pod 5,5-odstotno rastjo v predhodnem letu in 3,1-odstotno povprečno rastjo pred pandemijo.[3] Upočasnitev je bila posledica treh glavnih trendov. Prvič, zaradi popolne odprave omejitev, povezanih s pandemijo, se je svetovno povpraševanje z blaga ponovno preusmerilo k storitvam. Drugič, delež potrošnje v domačem povpraševanju, ki je po navadi manj trgovinsko intenzivna kot naložbe, se je povečal. Nazadnje, nastajajoča tržna gospodarstva, v katerih se trgovinska menjava manj odziva na spremembe v gospodarski aktivnosti, so v letu 2023 močneje prispevala k svetovni gospodarski aktivnosti. Kljub vse večjim trgovinskim oviram in rezultatom anket o poslovnih tendencah, ki nakazujejo morebitno selitev vrednostnih verig, so dokazi o tem, da bi bili skupni trgovinski tokovi razdrobljeni, še vedno omejeni.
Skupna medletna inflacija, merjena z indeksom cen življenjskih potrebščin , v državah OECD brez Turčije se je v letu 2023 zaradi nižjih cen energentov znižala z visokih ravni. Decembra se je znižala na 3,9%, za celotno leto 2023 pa je znašala 5,3%,v primerjavi s 7,3% leta 2022 (graf 1.2, slika a). Znižala se je tudi inflacija brez energentov in hrane, vendar precej manj, kar nakazuje, da so osnovni cenovni pritiski ostali močni in razširjeni. To je bilo zlasti opazno v visokih razvitih gospodarstvih, kjer je pomanjkanje delovne sile prispevalo k visoki stopnji rasti plač, zaradi česar je bila rast cen storitev vztrajnejša (graf 1.2, slika b).
Viri: nacionalni viri na podlagi Haver Analytics, OECD in izračuni strokovnjakov ECB.Opombe:   Inflacija v državah OECD ne vključuje Turčije ter je izračunana na podlagi nacionalnih indeksov cen življenjskih potrebščin in letnih uteži izdatkov za zasebno končno potrošnjo, izraženih v pariteti kupne moči. Osnovna inflacija ne vključuje energentov in hrane. Zadnji podatki se nanašajo na december 2023.
Cene energetskih surovin so se znižale, saj je majhno povpraševanje odtehtalo omejitve na strani ponudbe.
Euro se je nominalno efektivno in v razmerju do ameriškega dolarja okrepil.
Med glavnimi tveganji za obete glede svetovne gospodarske rasti ob koncu leta 2023 so bili nadaljnje stopnjevanje geopolitičnih napetosti, močnejša upočasnitev kitajskega gospodarstva in vztrajnejši inflacijski pritiski, zaradi katerih bi bila potrebna bolj zaostrena denarna politika od pričakovane. Z uresničitvijo takih tveganj bi se zmanjšala svetovna gospodarska aktivnost. Poleg tega so bili svetovni trgi primarnih surovin še vedno zelo občutljivi na tveganja pri ponudbi, kar bi po drugi strani lahko spodbudilo inflacijo in zaviralo svetovno rast v prihodnjem letu.
Gospodarska rast v euroobmočju se je ob povečanju učinkov višjih obrestnih mer znižala.
Viri: Eurostat in izračuni ECB.Opombe: Trgovina na drobno je prikazana realno. Zadnji podatki se pri storitveni proizvodnji nanašajo na december 2023, sicer pa na januar 2024.
Gradbene naložbe so se med letom 2023 na splošno še naprej zmanjševale. Glavni razlog za to je bilo zmanjševanje naložb v stanovanjsko gradnjo zaradi visokih gradbenih stroškov, nadaljnjega zviševanja hipotekarnih obrestnih mer in zaostritve bančnih posojilnih standardov, kar je gospodinjstvom oteževalo dostop do financiranja in zaviralo povpraševanje po stanovanjskih nepremičninah. Druga gradbena področja, kot so nizke gradnje, so ob podpori naložb v javno infrastrukturo ostala odpornejša. Ob koncu leta 2023 so bile gradbene naložbe za 2,1% večje kot pred pandemijo, skupno pa so se v letu 2023 zmanjšale za 0,6%.
Viri: Eurostat in izračuni ECB.Opomba: Zadnji podatki se nanašajo na januar 2024 pri stopnji brezposelnosti ter na zadnje četrtletje 2023 pri zaposlenosti in opravljenih delovnih urah.
Stopnja proračunskega primanjkljaja v euroobmočju se je znižala, ko so vlade začele odpravljati diskrecijske podporne ukrepe.
Stopnja javnofinančnega primanjkljaja v euroobmočju se je v letu 2023 še naprej zniževala, in sicer skladno z gibanjem, ki se je začelo na vrhuncu pandemije (graf 1.6).[5] Postopno zaostrovanje javnofinančne politike se kaže tudi v naravnanosti javnofinančne politike, ki se je v letu 2023 že tretje leto zapored zmerno zaostrila.[6] Vendar pa je zaostritev javnofinančne politike do zdaj odtehtala le dobro tretjino popuščanja v letu 2020 (graf 1.6). To pomeni, da ciklično prilagojeni proračunski saldo ostaja precej nižji kot pred pandemijo, in sicer zaradi trajnih ukrepov, sprejetih v povezavi s pandemijo leta 2020, in z energijo povezane podpore, ki se zagotavlja od leta 2022.
Viri: decembrske makroekonomske projekcije strokovnjakov Eurosistema za euroobmočje in izračuni ECB.Opomba: Merilo naravnanosti javnofinančne politike je na prihodkovni strani od leta 2021 prilagojeno s pobotom nepovratnih sredstev iz mehanizma za okrevanje in odpornost v okviru sklada »EU naslednje generacije«, saj ti prihodki ne povzročajo makroekonomskega zaostrovanja.
Primerna bi bila nadaljnja zaostritev javnofinančne politike.
Razčlenitev naravnanosti fiskalne politike v euroobmočju in diskrecijskih ukrepov
Viri: decembrske makroekonomske projekcije strokovnjakov Eurosistema za euroobmočje in izračuni ECB.Opomba: Merilo naravnanosti javnofinančne politike je na prihodkovni strani od leta 2021 prilagojeno s pobotom nepovratnih sredstev iz mehanizma za okrevanje in odpornost v okviru sklada »EU naslednje generacije«, saj ti prihodki ne povzročajo makroekonomskega zaostrovanja. »Drugi ukrepi« se nanašajo predvsem na ukrepe, sprejete med pandemijo, in njihovo poznejšo odpravo.
Nadaljnja zaostritev naravnanosti javnofinančne politike se zdi primerna tudi z vidika denarne politike. Ker je energetska kriza zdaj večinoma popustila, bi morale vlade še naprej odpravljati s tem povezane podporne ukrepe, kar je bistveno za to, da se prepreči povečanje srednjeročnih inflacijskih pritiskov. Za to bi bila sicer potrebna bolj zaostrena denarna politika. Vlade bi morale poleg odpravljanja ukrepov, povezanih s pandemijo in energijo, splošneje doseči napredek v smeri trdnejšega javnofinančnega položaja, da bi zagotovile vzdržnost javnih financ.
EU potrebuje trden in verodostojen okvir za usklajevanje ekonomske in fiskalne politike.
Trden okvir EU za usklajevanje in nadzor ekonomske in fiskalne politike ostaja ključen. Po obsežnih razpravah se je Svet Evropske unije leta 2023 dogovoril o reformi okvira ekonomskega upravljanja EU, ki je odprla pot za trialog med Evropsko komisijo, Svetom EU in Evropskim parlamentom. Leto 2024 bo pomembno leto za prehod na njeno izvajanje.[7]
V nadaljevanju leta so k domači inflaciji največ prispevali stroški dela.
1.5 Pogoji kreditiranja in financiranja so se z zvišanjem ključnih obrestnih mer močno zaostrili
Zaradi sprememb pričakovanj proti koncu leta je bila donosnost obveznic kljub zaostrovanju denarne politike manjša.
Dolgoročne obrestne mere ter stroški zadolževanja za podjetja in gospodinjstva za nakup stanovanja
Viri: Bloomberg, LSEG in izračuni ECB.Opombe: Mesečni podatki. Donosnost 10-letnih državnih obveznic euroobmočja je povprečje, tehtano z BDP. Kazalniki stroškov zadolževanja so izračunani z agregiranjem kratkoročnih in dolgoročnih posojilnih obrestnih mer bank z uporabo 24-mesečne drseče sredine obsega novih poslov. Zadnji podatki se nanašajo na december 2023.
Široki denar in bančno posredništvo sta odražala zaostrovanje denarne politike.
Bančne obrestne mere za posojila podjetjem in gospodinjstvom so se ob zaostrovanju denarne politike strmo zvišale.
Bančno kreditiranje gospodinjstev in podjetij je v letu 2023 zaradi strožjih pogojev kreditiranja izrazito oslabelo (graf 1.11). Neto mesečni tokovi posojil so bili v zadnjih treh četrtletjih skoraj na ničelni ravni. Medletna stopnja rasti bančnih posojil gospodinjstvom se je znižala in je decembra znašala 0,3%, kar je bilo predvsem posledica upočasnitve rasti hipotekarnih posojil ob zniževanju cen stanovanj prvo leto po letu 2014. Znižala se je tudi medletna stopnja rasti bančnih posojil podjetjem, ki je decembra znašala 0,4%, neto tokovi skupnega zunanjega financiranja v podjetja pa so bili na rekordno nizki ravni (graf 1.12).
Rast agregata M3 ter rast kreditov podjetjem in gospodinjstvom
Vira: ECB in Eurostat.Opombe: Podjetja so nefinančne družbe. DFI: denarne finančne institucije. Pri »posojilih nedenarnih sektorjev in iz tujine« nedenarne sektorje sestavljajo drugi finančni posredniki, pokojninski skladi in zavarovalnice. »Posojila DFI« ter »posojila nedenarnih sektorjev in iz tujine« so prilagojena za prodajo in listinjenje posojil. »Drugo« je razlika med »skupaj« in instrumenti, prikazanimi v grafu, ter je sestavljeno večinoma iz medpodjetniških posojil in komercialnih kreditov. Zadnji podatki se nanašajo na tretje četrtletje 2023. Letni tok za leto 2023 je izračunan kot vsota tokov v štirih četrtletjih od zadnjega četrtletja 2022 do tretjega četrtletja 2023.
ECB si v skladu z zavezami, sprejetimi na podlagi pregleda strategije denarne politike v obdobju 2020–2021, prizadeva bolje razumeti makroekonomske posledice podnebnih sprememb in politik za ublažitev njihovega vpliva.[11] Ta prizadevanja so zelo pomembna za glavno nalogo ECB, tj. ohranjanje stabilnosti cen. Zaradi kompleksnosti podnebnih sprememb ter nelinearne in zelo negotove narave njihovih posledic je treba okrepiti makroekonomsko analizo, da bi omejili napake v napovedih in razumeli strukturne spremembe, ki jih podnebne spremembe povzročajo v gospodarstvu.
Vse večji vpliv vročinskih valov na rast cen hrane v Evropi
Ekstremni vremenski pojavi običajno povzročijo zmanjšanje proizvodnje v kratkoročnem obdobju, vendar skupni gospodarski vpliv presega neposredne in takojšnje učinke, ki bi se pojavili, na primer z uničenjem domov, tovarn in strojev. Primeri vključujejo motnje v drugih regijah ali sektorjih prek vezi v dobavnih verigah ali oslabljene infrastrukture. Zaradi izgube prihodkov v prizadetih sektorjih in manjše proizvodnje se navadno zmanjša povpraševanje po izdelkih in storitvah drugih sektorjev. Še en učinek je večja negotovost, zaradi katere bi lahko gospodinjstva in podjetja ponovno pretehtala svoja stališča glede tveganja nesreč in tako zmanjšala porabo.
Gledano dolgoročneje lahko podnebne spremembe tudi bolj vztrajno zmanjšujejo rast proizvodnje.[14] Manj snežnih padavin bo denimo ogrozilo sposobnost preživetja številnih smučišč v Evropi, nekatere sredozemske regije pa bi lahko postale prevroče za poletni turizem, čeprav bi lahko po drugi strani nekaterim severnim regijam prineslo koristi. Pridelek v kmetijstvu in gozdarstvu bo zaradi višjih povprečnih temperatur verjetno manjši. Čeprav je mogoče nekatere od teh posledic ublažiti s spremembo gojenih kultur, bodo verjetno na kmetijsko proizvodnjo negativno vplivali tudi manj predvidljivi temperaturni in padavinski vzorci. Višje temperature nad območjem udobja, tj. okoli 19–22 °C, ki se bodo verjetno pogosteje pojavljale v toplejšem podnebju, zmanjšujejo produktivnost delavcev.
K omejevanju makroekonomskih učinkov bi lahko prispevalo prilagajanje, tj. prilagajanje na toplejše podnebje. To na primer vključuje namestitev klimatskih naprav za zmanjšanje vpliva vročinskega stresa na produktivnost dela ali zamenjavo poljščin, da bi omejili izgubo kmetijske produktivnosti. Vendar pa bodo taki ukrepi verjetno vplivali na državni proračun in fiskalni manevrski prostor.[15] Dodatno orodje za prilagajanje je zavarovanje, vendar v Evropi že obstaja precejšen primanjkljaj na področju zaščite z zavarovanjem pred podnebnimi spremembami.[16]
Za zmanjšanje emisij, s katerim bi izpolnili cilje Pariškega sporazuma in preprečili bolj katastrofalno globalno segrevanje, je potrebna obsežna strukturna preobrazba gospodarstva. Kapital in delo je treba prerazporediti med sektorji in znotraj njih ter celo znotraj posameznih podjetij (npr. proizvajalci avtomobilov bodo morali tovarne s proizvajanja avtomobilov z motorji na notranje zgorevanje preusmeriti na proizvajanje električnih vozil na baterije). Uspeh te prerazporeditve bo odvisen od izvajanja učinkovitih politik prehoda, od prožnosti trgov ter zlasti sposobnosti gospodarstva za financiranje in absorpcijo za to potrebnih obsežnih kapitalskih naložb ter od razvoja razogljičenih tehnologij in razpoložljivosti usposobljenih delavcev za njihovo uporabo.
Analiza, po kateri naj bi do zdaj uvedeni ukrepi podnebne politike ugodno vplivali na gospodarstvo, verjetno ne kaže celotne slike.[17] Iz razpoložljivih modelskih ocen gibanja cen ogljika je razviden le omejen vpliv na gospodarsko aktivnost in inflacijo.[18] Vendar pa so vključeni ukrepi še vedno precej nezadostni za doseganje cilja EU glede zmanjšanja emisij, količinska opredelitev širšega vpliva prehoda, vključno z učinki okrepljene regulacije in ciljev, pa je lahko manj preprosta.
Hitrost prehoda odločilno vpliva na končni gospodarski vpliv: zaradi odlašanja s prehodom bodo pozneje potrebne hitrejše in korenitejše spremembe politike, s čimer se bo povečala verjetnost nasedlih naložb in večje strukturne brezposelnosti.[19] Poleg tega se različne politike prehoda razlikujejo glede njihovega vpliva na produktivnost.[20] Politike, ki temeljijo na trgu, kot so davki na ogljikov dioksid, manj vplivajo na produktivnost ogljično intenzivnih podjetij kot politike, ki ne temeljijo na trgu (kot je prepoved nekaterih izdelkov ali postopkov).
Na konkurenčnost gospodarstva euroobmočja vplivajo tudi odločitve na svetovni ravni glede politik prehoda. Te vključujejo višje cene ogljika in industrijske politike, kot je najnovejši zakon o zmanjšanju inflacije (Inflation Reduction Act) v ZDA. Sistem EU za trgovanje z emisijami (EU ETS) lahko sproži selitev virov CO2, tj. selitev gospodarske dejavnosti in emisij v regije z ohlapnejšimi zahtevami glede emisij. To je mogoče zmanjšati z natančno kalibracijo mehanizma za ogljično prilagoditev na mejah skupaj z obstoječimi mehanizmi za preprečevanje selitve virov CO2.[21]
Politike na področju podnebnih sprememb in blažitve podnebnih sprememb na splošno vplivajo na skoraj vse vidike makroekonomske analize, ki jo izvajajo centralne banke. Ključna odprta vprašanja ostajajo, na primer v zvezi z ustreznim načinom prehoda in posledičnimi strukturnimi spremembami gospodarstva, z makroekonomskimi posledicami ekstremnih vremenskih razmer in tveganj zaradi pospešenih podnebnih sprememb ter z vlogo naravnega kapitala in ekosistemskih storitev.
Okvir 2	Vloga dobička na enoto proizvoda v najnovejših domačih cenovnih pritiskih
V tem okvirju se z računovodskega vidika osredotočamo na to, kako je dobiček na enoto proizvoda prispeval k dinamiki domačih cenovnih pritiskov v letu 2023.
Domači cenovni pritiski so bili v letu 2023 zelo močni, vendar so med letom ob zmanjšanju dobička na enoto proizvoda rahlo popustili
Močna rast dobička na enoto proizvoda v letu 2022 in na začetku leta 2023 je posledica izjemnih gospodarskih gibanj po pandemiji
Viri: Eurostat in izračuni ECB.Opomba: Zadnji podatki se nanašajo na zadnje četrtletje 2023.
Ob izteku izrednih dejavnikov se je dobiček na enoto proizvoda ponovno uskladil z gospodarskim ciklom in svojo običajno vlogo blažilnika
Poleg tega je ECB leta 2023 nadaljevala s postopnim odpravljanjem pandemičnih ukrepov, ki ga je začela leta 2022. Cilj ukrepov je bil znižati zahteve glede zavarovanja terjatev, medtem ko je bila bonitetna ocena Helenske republike povišana v naložbeni razred. Eurosistem je tekom leta 2023 izboljševal upravljanje tveganj, da bi zagotovil učinkovito izvajanje denarne politike, vključno z diverzifikacijo virov bonitetnih ocen, ki jih sprejema. Ker je ECB zvišala ključne obrestne mere, da bi znižala inflacijo, je utrpela izgube zaradi negativnih obrestnih prihodkov, ki so jih deloma izravnale prej vzpostavljene finančne rezerve. Denarni prihodki ECB se bodo v prihodnje predvidoma zopet povečali, kar bo prispevalo k njeni operativni učinkovitosti.
2.1 Z izvajanjem restriktivne denarne politike naj bi se inflacija vrnila na ciljno 2-odstotno raven
Inflacija je januarja še vedno znašala 8,6%, gospodarstvo pa je kljub vse večjim izzivom ostalo odporno.
Na začetku leta 2023 je gospodarska rast v euroobmočju stagnirala, potem ko se je od sredine leta 2022 izrazito upočasnila. Vseeno so se v gospodarstvu kazali znaki odpornosti pred velikimi izzivi, ki izhajajo iz upočasnjene svetovne gospodarske aktivnosti, geopolitičnih negotovosti zaradi ruske vojne proti Ukrajini, visoke inflacije in strožjih pogojev financiranja. Skupna inflacija se je januarja znižala zaradi nižjih cen energentov, vendar je ostala visoka (8,6%), med drugim zaradi visokih cen hrane. To je bilo deloma posledica vztrajnega vpliva visokih energetskih stroškov na celotno gospodarstvo, kar je vplivalo tudi na cene hrane, ter dejavnikov – ki so sicer popuščali – povezanih s pandemijo, kot so motnje v dobavnih verigah in zavrto povpraševanje. Okrepila se je tudi rast plač.
Svet ECB je februarja zvišal obrestne mere in izrazil namero, da jih bo še dodatno zvišal.
Ob nemirnih dogajanjih v ameriškem bančnem sektorju se je povečala negotovost v Evropi, tako da se je povečala nujnost odločanja o obrestnih merah na podlagi podatkov.
Vse jasneje je postajalo, da restriktivna denarna politika precej vpliva na pogoje financiranja v euroobmočju.
Svet ECB je še naprej zviševal obrestne mere denarne politike, saj so temeljni cenovni pritiski ostali močni ...
Skupna inflacija se je izrazito znižala. Maja je upadla na 6,1%, potem ko je februarja znašala 8,5%, marca 6,9% in aprila 7,0%. Pričakovalo se je, da se bo inflacija še naprej zniževala proti ciljni ravni, predvsem zaradi hkratnega zaostrovanja pogojev financiranja, ki je vse bolj zaviralo povpraševanje, vendar je bilo ocenjeno, da bodo cenovni pritiski predolgo ostali premočni. Svet ECB se je zato odločil za nadaljnja dva zaporedna dviga obrestnih mer za 25 bazičnih točk maja in junija.
Potem ko je bila marca dinamika ponovnega investiranja zmanjšana, je bilo ponovno investiranje v okviru programa nakupa vrednostnih papirjev julija zaključeno. Ponovno investiranje v okviru izrednega programa ob pandemiji naj bi se nadaljevalo še vsaj do konca leta 2024. Obenem so gibanja od prejšnje seje Sveta ECB o denarni politiki potrdila pričakovanje, da se bo inflacija v preostanku leta še naprej zniževala, kljub temu pa bo dalj časa ostala nad ciljno ravnijo. Na podlagi tega je Svet ECB ostal na začrtani poti in je julija obrestne mere zvišal za dodatnih 25 bazičnih točk.
Svet ECB je julija tudi sklenil, da bo znižal obrestovanje obveznih rezerv z obrestne mere za odprto ponudbo mejnega depozita na 0%. Namen te odločitve je bil vzdrževati učinkovitost denarne politike z ohranjanjem kontrole nad naravnanostjo denarne politike in obenem z zagotavljanjem popolnega prenosa sklepov o obrestnih merah na denarne trge. Izboljšala se je tudi gospodarnost denarne politike z zmanjšanjem skupnih obrestnih odhodkov, ki izhajajo iz rezerv, hkrati pa je bila dosežena enaka stopnja denarne restriktivnosti.
Ker se inflacija avgusta v primerjavi z julijsko 5,3-odstotno ravnijo praktično ni spremenila in ker so bili inflacijski obeti v septembrskih projekcijah strokovnjakov ECB popravljeni navzgor za leti 2023 in 2024, predvsem zaradi višjih cen energentov, je Svet ECB ključne obrestne mere ECB na septembrski seji zvišal za dodatnih 25 bazičnih točk. Tako je skupno zvišanje v letu 2023 znašalo 200 bazičnih točk, obrestna mera za odprto ponudbo mejnega depozita pa je dosegla 4% (graf 2.1).
... in dejal, da bo dovolj dolgo ohranjanje sedanje ravni ključnih obrestnih mer znatno prispevalo k čimprejšnji vrnitvi inflacije na ciljno raven.
Oktobra se je končalo najdaljše obdobje zaporednih dvigov obrestnih mer v zgodovini eura.
Proti koncu leta se je inflacija še naprej zniževala in je novembra dosegla 2,4%. Na decembrski seji je Svet ECB vseeno ocenil, da se bo zaradi baznih učinkov v bližnji prihodnosti verjetno zopet začasno zvišala. Osnovna inflacija se je nadalje znižala. Po makroekonomskih projekcijah strokovnjakov Eurosistema naj bi inflacija v letu 2024 zopet postopoma upadala. Obenem je bilo ocenjeno, da so domači cenovni pritiski še vedno povišani, predvsem zaradi visoke rasti stroškov dela na enoto proizvoda.
Svet ECB je pustil obrestne mere nespremenjene in sklenil, da bo pospešil normalizacijo Eurosistemove bilance.
V takšnih razmerah je Svet ECB na decembrski seji sklenil, da pusti ključne obrestne mere nespremenjene.
Svet ECB je decembra tudi sklenil, da bo pospešil normalizacijo Eurosistemove bilance. Izrazil je namero, da bo do sredine leta 2024 v celoti ponovno investiral glavnico zapadlih vrednostnih papirjev v okviru izrednega programa ob pandemiji, nato pa do konca leta zmanjševal portfelj za povprečno 7,5 milijarde EUR na mesec in zatem končal s ponovnim investiranjem.
Eurosistemova bilanca se je s koncem ponovnega investiranja v okviru programa APP in zapadlostjo operacij CUODR III postopoma zmanjševala.
Potem ko se je leta 2022 začela normalizacija denarne politike, se je Eurosistemova bilanca leta 2023 še naprej postopno zmanjševala. Velikost se je dodatno zmanjšala, saj se je faza polnega oziroma delnega ponovnega investiranja v okviru programa nakupa vrednostnih papirjev (APP) končala februarja oziroma junija. Eurosistem je v okviru izrednega programa nakupa vrednostnih papirjev ob pandemiji (PEPP) vse leto še naprej v celoti ponovno investiral glavnico zapadlih instrumentov. Do konca leta 2023 se je bilanca stanja zmanjšala na 6,9 bilijona EUR predvsem zaradi zapadlih operacij in predčasnih odplačil v okviru ciljno usmerjenih operacij dolgoročnejšega refinanciranja (CUODR III) ter do določene mere tudi zaradi zmanjševanja portfelja v okviru programa nakupa vrednostnih papirjev.
Ob koncu leta 2023 so vrednostni papirji v Eurosistemovi bilanci stanja, povezani z denarno politiko, znašali 5,1 bilijona EUR, kar je za 1,2 bilijona EUR manj kot ob koncu leta 2022. Posojila kreditnim institucijam v euroobmočju so predstavljala 6% skupnih sredstev (17% ob koncu leta 2022), vrednostni papirji, kupljeni za namene denarne politike, pa so predstavljali 68% skupnih sredstev (62% ob koncu leta 2022). Druga finančna sredstva v bilanci stanja so obsegala predvsem sredstva v tuji valuti, zlato in eurske portfelje, ki niso povezani z denarno politiko.
Na strani obveznosti sta se skupni znesek rezervnih imetij kreditnih institucij in uporaba odprte ponudbe mejnega depozita ob koncu leta 2023 zmanjšala na 3,5 bilijona EUR (s 4,0 bilijona EUR ob koncu leta 2022) ter sta predstavljala 51% skupnih obveznosti (v primerjavi s 50% ob koncu leta 2022). Vrednost bankovcev v obtoku je ostala praktično nespremenjena ter je znašala 1,6 bilijona EUR in predstavljala 23% skupnih obveznosti (20% ob koncu leta 2022).
Potem ko je bil decembra 2022 napovedan, je Eurosistem v letu 2023 izvajal pregled operativnega okvira za usmerjanje kratkoročnih obrestnih mer, ki je bil dokončan marca 2024.
Vir: ECB.Opombe: Pozitivne številke se nanašajo na sredstva, negativne številke pa na obveznosti. Črta, ki ponazarja presežno likvidnost, je prikazana na pozitivni strani, čeprav se nanaša na vsoto naslednjih postavk obveznosti: imetja na tekočih računih, ki presegajo obvezne rezerve, in mejni depozit.
Z uvedbo eura na Hrvaškem 1. januarja 2023 in vključitvijo bilance Hrvatske narodne banke v konsolidirano bilanco Eurosistema se je bilančna vsota povečala za 45 milijard EUR.
Porazdelitev portfelja v okviru programa nakupa vrednostnih papirjev in izrednega programa ob pandemiji po vrstah finančnega premoženja in po jurisdikcijah
Trg je uspešno absorbiral iztek programov nakupa vrednostnih papirjev.
Program nakupa vrednostnih papirjev sestavljajo štirje programi: tretji program nakupa kritih obveznic (CBPP3), program nakupa listinjenih vrednostnih papirjev (ABSPP), program nakupa vrednostnih papirjev javnega sektorja (PSPP) in program nakupa vrednostnih papirjev podjetniškega sektorja (CSPP). Izredni program ob pandemiji je bil uveden leta 2020 v odziv na pandemijo. Vse kategorije finančnega premoženja, ki so primerne v okviru programa nakupa vrednostnih papirjev, so primerne tudi v okviru izrednega programa ob pandemiji. V okviru slednjega je bila opustitev zahtev glede primernosti začasno odobrena za vrednostne papirje, ki jih je izdala Helenska republika.[25]
Imetja v okviru izrednega programa nakupa vrednostnih papirjev ob pandemiji so ob koncu leta 2023 znašala 1,7 bilijona EUR (merjeno po odplačni vrednosti). Imetja kritih obveznic so predstavljala manj kot 1% (6 milijard EUR), imetja podjetniških obveznic 3% (46 milijard EUR) in imetja državnih obveznic 97% (1.614 milijard EUR).[26] Tehtana povprečna zapadlost vrednostnih papirjev javnega sektorja v okviru izrednega programa ob pandemiji je konec leta 2023 znašala 7,3 leta z nekaj razlikami med jurisdikcijami.
Vrednostni papirji, kupljeni v okviru programov nakupa vrednostnih papirjev javnega sektorja in podjetniškega sektorja ter v okviru tretjega programa nakupa kritih obveznic in izrednega programa ob pandemiji, so bili še naprej na voljo za posojanje, da bi se podprla likvidnost trgov obveznic in repo pogodb. V letu 2023 so se razmere na repo trgih precej izboljšale v primerjavi s prejšnjim letom, kar se je pokazalo v manjšem obsegu posojanja.
Ob koncu leta 2023 je stanje Eurosistemovih operacij refinanciranja znašalo 410 milijard EUR, kar predstavlja zmanjšanje za 914 milijard EUR v primerjavi s koncem leta 2022. Sprememba je predvsem posledica prostovoljnih predčasnih odplačil (312,5 milijarde EUR) in zapadlosti operacij (612,9 milijarde EUR) v okviru serije CUODR III. Tehtana povprečna zapadlost nedospelih Eurosistemovih operacij refinanciranja se je znižala s približno 10,5 meseca ob koncu leta 2022 na 5,2 meseca ob koncu leta 2023.
Marca 2022 je ECB napovedala postopno odpravljanje s pandemijo povezanih ukrepov za ublažitev zahtev glede zavarovanja terjatev. Ti ukrepi so bili osrednji element odziva denarne politike ECB na pandemijo, saj so nasprotnim strankam olajšali dostop do Eurosistemovih kreditnih operacij s povečanjem obsega primernega finančnega premoženja, ki ga je mogoče uporabiti kot zavarovanje. Ukrepi so se osredotočali na začasno zmanjšanje odbitkov pri vrednotenju pri vseh razredih finančnega premoženja za fiksni faktor v višini 20% in na začasno razširitev okvira dodatnih bančnih posojil, ki so jo izvedle nekatere nacionalne centralne banke.
Postopno odpravljanje se je začelo julija 2022. V drugem koraku, ki se je začel 29. junija 2023, je bilo začasno znižanje odbitkov pri vrednotenju tržnega in netržnega finančnega premoženja v celoti odpravljeno z uvedbo novega seznam odbitkov, s čimer je ECB zopet vzpostavila raven dovoljenega tveganja v kreditnih operacijah, ki je veljala pred pandemijo.[27]
Septembra 2023 je bila relevantna bonitetna ocena Helenske republike izboljšana s stopnje kreditne kvalitete 4 na stopnjo 3 na Eurosistemovi usklajeni lestvici bonitetnih ocen (z BB+ na BBB−), s čimer so bili vsi dolžniški instrumenti, ki jih je izdala centralna država Helenske republike, na ravni naložbenega razreda.[30] Za dolžniške instrumente, ki jih je izdala centralna država Helenske republike in za katere je prej veljala opustitev v skladu s smernico o začasnih ukrepih v zvezi z zavarovanjem terjatev, se od septembra 2023 zopet uporabljajo kriteriji primernosti v okviru splošnega sistema zavarovanja terjatev.
Nominalni znesek primernega tržnega finančnega premoženja se je leta 2023 povečal za 1,2 bilijona EUR in je ob koncu leta dosegel 18,3 bilijona EUR (graf 2.3). Največji razred finančnega premoženja so še naprej predstavljali vrednostni papirji centralne države (9,9 bilijona EUR). Med drugimi razredi finančnega premoženja so bile podjetniške obveznice (1,9 bilijona EUR), krite bančne obveznice (1,8 bilijona EUR) in nezavarovane bančne obveznice (2 bilijona EUR). Vrednostni papirji regionalne države (603 milijarde EUR), listinjeni vrednostni papirji (600 milijard EUR) in drugo tržno finančno premoženje (1,4 bilijona EUR) pa so imeli razmeroma majhen delež v celotnem obsegu primernega finančnega premoženja.
Vir: ECB.Opombe: Vrednost finančnega premoženja je v nominalnih zneskih. Graf prikazuje povprečje podatkov ob koncu meseca za vsako obdobje.
Vir: ECB.Pri finančnem premoženju je za vsako obdobje prikazano povprečje podatkov ob koncu meseca, vrednosti pa so po vrednotenju in odbitkih. Pri stanju bančnih posojil se uporabljajo dnevni podatki.
Eurosistem ves čas upravlja finančna tveganja, ki so neločljivo povezana z izvajanjem operacij denarne politike. Funkcija upravljanja tveganj si prizadeva doseči učinkovitost na področju tveganj, tj. dosegati cilje denarne politike z najmanjšo ravnijo tveganj.[31]
Izgube so nastale zaradi neskladja v obrestni občutljivosti med sredstvi in obveznostmi.
Glavne spremembe v Eurosistemovem okviru upravljanja tveganj v letu 2023 so bile nadaljnja diverzifikacija virov bonitetnih ocen in izrazitejše nagibanje nakupov vrednostnih papirjev podjetniškega sektorja v prid izdajateljem, ki so podnebno uspešnejši.
Leto 2023 je zaznamovalo sprejetje dodatnih virov bonitetnih ocen v Eurosistemovem bonitetnem okviru. Bonitetni okvir je okvir za upravljanje tveganj, ki ga Eurosistem uporablja za zmanjševanje kreditnega tveganja v zvezi s finančnim premoženjem v operacijah denarne politike. Opredeljuje postopke, pravila in tehnike, ki zagotavljajo, da vse primerno finančno premoženje ves čas izpolnjuje zahteve Eurosistema glede visokih bonitetnih standardov. Sem sodi ocenjevanje, sprejemanje in spremljanje različnih vrst virov bonitetnih ocen.
Interni bonitetni sistem centralne banke Bank of Greece je bil sprejet kot eden od virov bonitetnih ocen.
Svet ECB je aprila 2023 sklenil, da sprejme interni bonitetni sistem centralne banke Bank of Greece, ki pripravlja ocene grških pravnih subjektov v nefinančnem sektorju, kot vir bonitetnih ocen. S temi ocenami je zdaj mogoče ugotoviti, ali so bančna posojila grškim nefinančnim družbam primerna kot zavarovanje v Eurosistemovih kreditnih operacijah, in zanje določiti odbitke pri vrednotenju. Interni bonitetni sistem centralne banke Bank of Greece je eden od devetih bonitetnih sistemov nacionalnih centralnih bank, ki jih Svet ECB trenutno sprejema.
Scope Ratings GmbH je bil sprejet kot nova zunanja bonitetna agencija.
Novembra je Svet ECB sklenil, da sprejme Scope Ratings GmbH kot zunanjo bonitetno institucijo, potem ko je Eurosistem temeljito ocenil vlogo podjetja na podlagi Eurosistemovih kriterijev sprejemljivosti zunanjih bonitetnih institucij. Ocenjevanje je obsegalo kvantitativne in kvalitativne kriterije, ter vse relevantne nadzorniške povratne informacije Evropskega organa za vrednostne papirje in trge. Bonitetne ocene, ki jih zagotavlja Scope Ratings, se bodo uporabljale skupaj z ocenami že sprejetih zunanjih bonitetnih institucij (DBRS Morningstar, Fitch Ratings, Moody’s in S&P Global Ratings) pri ugotavljanju primernosti zastavljenega premoženja v operacijah denarne politike in pri določanju odbitkov pri vrednotenju, potem ko bo proces integriranja Scope Ratings v Eurosistemovo IT infrastrukturo zaključen.
Upravljanje tveganj pri nakupih vrednostnih papirjev v okviru programov APP in PEPP
Finančna tveganja, povezana z nakupi vrednostnih papirjev, so se še naprej upravljala na podlagi posebnega okvira za obvladovanje tveganj v vsaki kategoriji finančnega premoženja.
Okvir 3Gibanje presežne likvidnosti in vpliv na obrestne mere na eurskem nezavarovanem trgu
Ta okvir obravnava posledice, ki jih ima zmanjšanje Eurosistemove bilance za eurski denarni trg. Upad presežne likvidnosti zaradi zmanjšanja bilance ni oviral prenosa sprememb ključnih obrestnih mer ECB na obrestne mere na nezavarovanem denarnem trgu. Vseeno se je leta 2023 pojavila asimetrija pri odzivanju razmika med eursko kratkoročno obrestno mero (€STR) in obrestno mero ECB za odprto ponudbo mejnega depozita, saj je bil razmik manj odziven na absorpcijo presežne likvidnosti kot na prejšnjo injekcijo likvidnosti. Prve analize kažejo, da je ta pojav verjetno začasen.
Ob nižji likvidnosti se razmik med €STR in obrestno mero za mejni depozit ni zožil
Zgodovinski podatki kažejo, da naj bi precejšnje zmanjšanje presežne likvidnosti privedlo do ožjega razmika med €STR in obrestno mero za mejni depozit. Vseeno pa nedavno zmanjšanje presežne likvidnosti ni privedlo do zoženja razmika (graf A, slika b), ki se je do druge polovice leta 2022 povečeval in se nato od novembra 2022 dalje ustalil na ravni okrog −10 bazičnih točk. Zaradi odstopanja od zgodovinske dinamike se zastavlja vprašanje, ali gre za začasen pojav ali za strukturni premik.
Viri: ECB (baza podatkov o tržnih operacijah), Bloomberg in izračuni Eurosistema.Opomba: Slika (a): obdobje negativne obrestne mere za mejni depozit se konča 26. julija 2022, ko se je obrestna mera 27. julija zvišala z −0,50% na 0,00%. Slika (b): obdobje negativne obrestne mere za mejni depozit (zajeto v tem grafu) je od 1. oktobra 2019 do 26. julija 2022. Obdobje ničelne obrestne mere za mejni depozit je od 27. julija do 13. septembra 2022. Obdobje pozitivne obrestne mere za mejni depozit se začne 14. septembra 2022, ko se je obrestna mera zvišala z 0,00% na 0,75%.
Zaradi učinkovite dezaktivacije dvostopenjskega sistema pri obrestovanju presežnih rezerv bank julija 2022 je za trgovanje postal na voljo dodaten 1 bilijon EUR presežne likvidnosti (graf B, slika a). V obdobju negativnih obrestnih mer in po uvedbi dvostopenjskega sistema oktobra 2019 je bila presežna likvidnost, ki je dejansko na voljo za trgovanje, nižja od skupne vrednosti presežne likvidnosti, saj je za del presežne likvidnosti v imetju pri Eurosistemu veljalo ugodnejše obrestovanje, se pravi, da je bil del izvzet iz negativne obrestne mere. Takšna prednost je bila izničena s koncem negativnih obrestnih mer denarne politike julija 2022. S sprostitvijo dodatnih sredstev, s katerimi je mogoče trgovati, se je med drugim okrepilo trgovanje bank z nezavarovanimi vlogami čez noč.
Po podatkovnem nizu iz statističnega poročanja o denarnem trgu se je nezavarovano izposojanje povečalo z dnevnega povprečja v višini 120 milijard EUR v obdobju negativne obrestne mere za mejni depozit v letih 2021 in 2022 na 210 milijard EUR proti koncu leta 2023, pri čemer je bilo povečanje zabeleženo v vseh sektorjih nasprotnih strank (graf B, slika b). Vrnitev k pozitivnim obrestnim meram in konec dvostopenjskega sistema sta tako povzročila občutno povečanje ponudbe v nezavarovanem segmentu.
Viri: ECB (baza podatkov o tržnih operacijah, statistično poročanje o denarnem trgu), Bloomberg in izračuni Eurosistema.Opomba: Slika (a): obdobje negativne obrestne mere za mejni depozit se konča 26. julija 2022, ko se je obrestna mera 27. julija zvišala z −0,50% na 0,00%. »Izvzete rezerve« so tisti del presežne likvidnosti, ki je po dvostopenjskem sistemu izvzet iz negativnega obrestovanja. Slika (b): obdobje pozitivne obrestne mere za mejni depozit se začne 14. septembra 2022, ko se je obrestna mera zvišala z 0,00% na 0,75%. V grafu prikazani promet vključuje vse vloge čez noč, ki so podlaga za izračun €STR, vloge nefinančnih družb, račune na vpogled in drugo preostalo izposojanje z zapadlostjo do enega leta. SDT: skladi denarnega trga; NFD: nefinančne družbe. »Drugo« vključuje investicijske sklade (razen skladov denarnega trga), pokojninske sklade in zavarovalne sklade ter preostale sektorje.
Če povzamemo, dejstvo, da se razmik med €STR in obrestno mero za mejni depozit ni zožil, bi bil lahko začasen pojav, saj imajo banke ob presežni ponudbi likvidnosti tržno moč, da se pogajajo o ceni kratkoročnih vlog, da bi zajele vpliv na zakonsko predpisane količnike. Še vedno se lahko razmerje med €STR in obrestno mero za mejni depozit prilagodi, ko se bo raven presežne likvidnosti dodatno znižala, s čimer bi se lahko spremenilo ravnotežje moči med povpraševanjem po denarju in ponudbo denarja.
3 Evropski finančni sektor: odporen v okolju šibke finančne stabilnosti
V letu 2023 se je izkazalo, da so banke v euroobmočju odporne, še posebno ob propadu bank v ZDA in Švici. Na banke sta pozitivno vplivala napredek, dosežen na več področjih, in nadaljnje nadzorniško delo. Vseeno pa je okolje finančne stabilnosti ostalo šibko, ker so bili zaostreni pogoji financiranja izziv za realno gospodarstvo in finančni sektor. Nacionalni organi so še naprej izvajali ali zaostrovali makrobonitetne blažilnike, da bi okrepili bančni sektor. Obenem so se regulativni okviri za banke ter za finančno infrastrukturo in inovacije nadalje izboljševali, da bi se povečala dolgoročna odpornost finančnega sistema.
Okolje finančne stabilnosti v euroobmočju je ostalo šibko.
Zaostreni pogoji financiranja in višji stroški servisiranja dolga za gospodinjstva, podjetja in države.
Potem ko so si v prejšnjih letih zagotovile nizke obrestne mere – in zaradi instrumenta ECB za zaščito transmisije – so države v euroobmočju leta 2023 zabeležile splošno zvišanje stroškov financiranja, pri čemer je bila razpršenost po državah čez leto majhna. Ker pa morajo države zapadel dolg obnoviti po višjih obrestnih merah, njihovi stroški financiranja ostajajo občutljivi na gibanje temeljnih javnofinančnih spremenljivk, predvsem tveganje, da bodo javne finance ušle izpod nadzora, zaradi katerega bi se lahko ponovno pojavila zaskrbljenost glede vzdržnosti državnega dolga. Obenem je vsako neupravičeno, neurejeno dinamiko na trgih državnih dolžniških vrednostnih papirjev mogoče preprečiti s fleksibilnostjo pri ponovnem investiranju v okviru izrednega programa nakupa vrednostnih papirjev ob pandemiji in z instrumentom ECB za zaščito transmisije, če so izpolnjeni obvezni pogoji.
Podobno so nizke obrestne mere pred in med pandemijo pozitivno vplivale na podjetniški sektor, dobiček katerega je tudi v letu 2023 ostal visok. Ko so učinki okrevanja popustili in so se zaostrili kreditni pogoji ter zvišali stroški servisiranja dolga, se je povečala ranljivost podjetij. Čeprav je na splošno še vedno nizko, se je tekom leta začelo povečevati število podjetij, ki so propadla. Ranljiva so bila zlasti nepremičninska podjetja zaradi sedanjega upada na trgu poslovnih nepremičnin v euroobmočju.
Sektor gospodinjstev se je leta 2023 soočal z zmanjševanjem sposobnosti gospodinjstev, da servisirajo dolg, in sicer zaradi zviševanja obrestnih mer in sedanjih popravkov na trgih stanovanjskih nepremičnin. Strmo zvišanje stroškov zadolževanja od začetka cikla zaostrovanja denarne politike je očitno negativno vplivalo na povpraševanje po hipotekarnih posojilih. Ne glede na to je močan trg dela skupaj z omejitvami na strani ponudbe stanovanj prispeval k urejenemu ohlajanju na trgih stanovanjskih nepremičnin. Vseeno pa še vedno visoka vrednotenja nakazujejo, da bi se ranljivosti lahko uresničile, če bi popravki cen postali neurejeni.
Banke, skladi in zavarovalnice v euroobmočju so se leta 2023 še naprej soočali z izzivi, ki izhajajo iz podnebnih sprememb. Tudi kibernetsko tveganje je bilo treba natančno spremljati. Zaradi vse pogostejših večjih naravnih nesreč, ki so posledica podnebnih sprememb, in vse večjega obsega s tem povezanih izgub, so se zvišale tudi cene zavarovanj, pri čemer je razpoložljivost zavarovanj za primer podnebnih nevarnosti zelo omejena.[33] S tem se je izpostavilo tveganje pogostejših podnebnih šokov, kar krepi izzive za dobičkonosnost, s katerimi se soočajo zavarovatelji, ki ne ponujajo življenjskih zavarovanj, in povečuje primanjkljaj na področju zavarovalne zaščite (delež gospodarske škode, ki je zavarovanje ne krije), kar bi lahko neugodno vplivalo na makroekonomske razmere in finančno stabilnost.
ECB ima nalogo oceniti makrobonitetne kapitalske ukrepe, ki jih predlagajo nacionalni organi za banke v državah, sodelujočih v enotnem mehanizmu nadzora. Pomembno je opozoriti, da ima tudi pooblastila, da po potrebi uporabi strožje kapitalske ukrepe. ECB ob natančnem spremljanju naravnanosti nacionalnih makrobonitetnih politik v letu 2023 ni ugotovila potrebe po strožjih ukrepih, ker je več držav že izvedlo nove makrobonitetne ukrepe ali zaostrilo obstoječe, da bi se okrepila odpornost bančnega sistema proti nakopičenim ranljivostim in navzdol usmerjenim tveganjem.
Ohranjanje odpornosti finančnega sistema in spodbujanje ciljno usmerjenih ukrepov makrobonitetne politike
Makrobonitetne blažilnike je treba vzdrževati, da se ohrani odpornost bank, če se poslabšajo razmere v bančnem sektorju.
Leta 2023 se je zaskrbljenost glede finančne stabilnosti preusmerila k posledicam višjih obrestnih mer in tveganjem za nižjo gospodarsko rast. Z makrobonitetnega vidika so zaostreni pogoji financiranja povzročili nadaljnji upad finančnega cikla, vendar se sistemska tveganja niso uresničila. Tako so kapitalske pozicije bank ostale močne, čeprav se je raven razpoložljivega kapitala razlikovala med bankami in državami, omejitve v ponudbi posojil pa niso bile povezane s kapitalskimi zahtevami za banke. V prihodnjem obdobju bi višji stroški servisiranja dolga in poslabševanje makroekonomskega okolja lahko predstavljali izziv za sposobnost nefinančnih sektorjev, da servisirajo dolg, in postopoma zmanjševali kakovost aktive bank. To bi lahko skupaj z manjšim obsegom posojanja in zviševanjem stroškov financiranja negativno vplivalo na dobičkonosnost in odpornost bank.
Izkušnje iz pandemijo kažejo, da bi bilo treba okrepiti vlogo makrobonitetnih blažilnikov, ki jih je mogoče sprostiti.
ESRB je še naprej analiziral morebitne vire sistemskega tveganja in objavil priporočilo o trgu poslovnih nepremičnin.
ECB je v letu 2023 zagotavljala analitično, statistično, logistično in administrativno podporo sekretariatu Evropskega odbora za sistemska tveganja (ESRB). Tako je ECB sopredsedovala delovni skupini ESRB za instrumente, delovni skupini ESRB za analize in delovni skupini ESRB za stresno testiranje ter projektni skupini ECB/ESRB za spremljanje podnebnih tveganj. Sopredsedovala je tudi agilnim ekipam, vzpostavljenim v okviru delovne skupine za analize/skupine za makrobonitetne analize in delovne skupine za instrumente/skupine za makrobonitetno politiko, ki so proučevale vpliv višje inflacije in zviševanja obrestnih mer na finančno stabilnost, ter agilni ekipi za sistemsko likvidnost, vzpostavljeni v okviru delovne skupine za analize/skupine za makrobonitetne analize.
ECB je zagotavljala tudi podporo pri delu ESRB na naslednjih področjih: (i) makrobonitetna orodja za kibernetsko odpornost;[39] (ii) sistemske posledice in politike v zvezi s kriptosredstvi in decentraliziranimi financami;[40] (iii) spremljanje ranljivosti, povezanih z nebančnim finančnim posredništvom;[41] (iv) politike za zmanjšanje tveganj v skladih podjetniških dolžniških vrednostnih papirjev in nepremičninskih naložbenih skladih;[42] (v) ranljivosti v sektorju poslovnih nepremičnin, o katerih je ESRB izdal priporočilo;[43] (vi) makrobonitetni okviri za upravljanje podnebnega tveganja.[44] Podrobnejše informacije so na spletnem mestu ESRB in v letnih poročilih odbora.
3.3 Mikrobonitetne aktivnosti za zagotavljanje varnosti in trdnosti posameznih bank
Banke so ostale odporne zaradi napredka, doseženega v preteklih letih, in stalnega nadzorniškega dela.
ECB kljub rezultatom SREP in rekordni dobičkonosnosti evropskih bank v letu 2023 meni, da zdaj ni čas za počivanje na lovorikah. Vzdržnost visokih dobičkov bi bila lahko ogrožena zaradi postopno vse večjega prenosa ključnih obrestnih mer ECB na obrestne mere za bančne vloge in zaradi splošnejšega zviševanja stroškov financiranja za banke ter poslabšanja kakovosti aktive v nepremičninskem sektorju in drugih sektorjih, občutljivih na obrestne mere. Nadzorniško delo v ECB se še naprej osredotoča na vztrajne pomanjkljivosti pri upravljanju tveganj, upravljanju in vodenju ter notranjih kontrolah, prav tako pa tudi na nova tveganja.
Tekom leta 2023 je bančni nadzor v ECB postal bolj utemeljen na tveganjih in bolj učinkovit. ECB je na podlagi internega dela in priporočil skupine strokovnjakov uvedla nov okvir dovoljenih ravni tveganja, ki nadzornikom omogoča, da svoje dejavnosti prilagodijo in prednostno razvrstijo glede na posebne okoliščine banke pod njihovim nadzorom, namesto da za vse banke uporabi univerzalen pristop. Podobno je uvedla tudi nov večletni okvir za ocenjevanje v procesu SREP, ki nadzornikom omogoča, da bolje prilagodijo intenzivnost in pogostost svojih analiz. ECB je obenem začela razvijati tudi bolj pravočasne in intenzivne postopke eskalacije, ki bodo temeljili na celotnem naboru nadzornih orodij, vključno s periodičnimi denarnimi kaznimi, na primer na področju podnebnih in okoljskih tveganj.[45]
ECB je decembra 2023 objavila prednostne naloge nadzora v obdobju 2024–2026, ki se osredotočajo na (i) krepitev odpornosti proti neposrednim makro-finančnim in geopolitičnim šokom, (ii) pospeševanje učinkovitega popravljanja pomanjkljivosti v notranjem upravljanju ter upravljanju podnebnih in okoljskih tveganj ter (iii) doseganje nadaljnjega napredka pri digitalni preobrazbi in vzpostavljanju zanesljivih okvirov za operativno odpornost.
ECB je v okviru nadaljnjih prizadevanj za povečanje transparentnosti v letu 2023 objavila (i) pristop v štirih korakih za določanje zahteve iz drugega stebra na podlagi vsakega tveganja posebej, (ii) metodologijo SREP za kreditno tveganje in metodologijo SREP za tržno tveganje, ki se bosta uporabljali v ciklu 2024, ter (iii) Vodnik o postopkih v zvezi s kvalificiranim deležem. Januarja 2024 pa je objavila posodobljeno različico Nadzorniškega priročnika, ki je bil pred tem nazadnje objavljen leta 2018.
Aprila 2023 je ECB skupaj z Enotnim odborom za reševanje pozdravila sklop zakonodajnih sprememb evropskega okvira za krizno upravljanje in jamstva za vloge, ki jih je predlagala Evropska komisija.
Oktobra 2023 je bila Claudia Buch imenovana za novo predsednico Nadzornega odbora ECB v skladu z uveljavljenim institucionalnim izbirnim postopkom.
Podrobnejše informacije so na spletnem mestu ECB o bančnem nadzoru in v Letnem poročilu ECB o nadzornih dejavnostih 2023.
V letu 2023 je bil dosežen nadaljnji napredek na področju izboljšanja regulativnega okvira za finančni sektor. Glavni dosežki so bili (i) sporazum o izvajanju končnega svežnja reform Basel III v EU, (ii) pobude za obvladovanje podnebnih tveganj in (iii) predlog za krepitev okvira EU za krizno upravljanje in jamstva za vloge. Pomemben napredek je bil dosežen tudi pri reguliranju kriptosredstev in izboljšanju uredbe o tržnih infrastrukturah, na primer v zvezi s centralnim kliringom.
Delo na področju bančne regulacije je bilo osredotočeno na izvajanje reform Basel III, agendo EU za trajnostno financiranje in krizno upravljanje.
Razprave o dokončanju bančne unije so se osredotočale na izboljšanje okvira EU za krizno upravljanje in jamstva za vloge. Evropska komisija je 18. aprila 2023 objavila zakonodajni predlog, katerega cilj je okrepiti krizno upravljanje bank v EU in predvsem izboljšati možnosti, ki so na voljo organom pri obvladovanju propada manjših in srednje velikih bank. ECB je objavila mnenje,[51] v katerem je toplo pozdravila zakonodajni sveženj in poudarila, da so za krizno upravljanje potrebna boljša orodja in možnosti financiranja. ECB je pozvala k nadaljnjim korakom za dokončanje bančne unije poleg predlaganega zakonodajnega svežnja. Za to je treba predvsem vzpostaviti evropski sistem jamstva za vloge in evropski okvir za likvidnost pri reševanju.
Dosežen je bil pomemben napredek pri regulaciji kriptosredstev in izboljšanju okvira za preprečevanje pranja denarja.
ECB je še naprej aktivno prispevala tudi k dokončanju predloga zakonodajnega svežnja Evropske komisije o preprečevanju pranja denarja in boju proti financiranju terorizma, vključno z ustanovitvijo organa za preprečevanje pranja denarja na ravni EU. Kot je navedla v mnenjih,[53] je ECB podpirala tesno sodelovanje in izmenjavo informacij med nadzorniki za preprečevanje pranja denarja in boj proti financiranju terorizma ter evropskim bančnim nadzorom in splošneje tudi učinkovito ureditev EU za preprečevanje zlorabe finančnega sistema EU za pranje denarja in financiranje terorizma.
Podpora napredku pri vzpostavitvi unije kapitalskih trgov in krepitev regulativnega okvira za nebančne finančne institucije
Nadaljnja prizadevanja za vzpostavitev unije kapitalskih trgov in krepitev regulacije v sektorju nebančnega finančnega posredništva.
ECB je poleg tega še naprej izpostavljala, kako pomembno je odpravljati strukturne ranljivosti v sektorju nebančnega finančnega posredništva in izboljševati relevanten okvir politik z makrobonitetnega vidika. Nedavna obdobja pretresov v sektorju nebančnega finančnega posredništva ter regulacija likvidnostne pripravljenosti in finančnega vzvoda v tem sektorju so se obravnavali v publikacijah ECB Financial Stability Review in Macroprudential Bulletin.[56] ECB je sodelovala tudi pri ocenjevanju posledic finančnega vzvoda v nebančnem finančnem posredništvu za finančno stabilnost, ki ga je opravil Odbor za finančno stabilnost, in aktivno prispevala k oblikovanju politik za krepitev odpornosti nebančnega finančnega posredništva.[57] Kar zadeva odprte sklade, je ECB sodelovala v reviziji priporočil Odbora za finančno stabilnost glede odpravljanja strukturnega likvidnostnega neskladja v takšnih skladih.[58]
Eurosistem ima osrednjo vlogo pri razvijanju, delovanju in pregledovanju tržnih infrastruktur in plačil. V letu 2023 je uspešno obnovil sistem za plačila velikih vrednosti in še naprej razvijal storitve v sistemu TARGET. Da bi nadalje povečal integracijo in inovacije na evropskih trgih plačil in vrednostnih papirjev, je posodobil svojo strategijo za plačila malih vrednosti in začel analizirati potencialni vpliv nastajajočih tehnologij na poravnavo finančnih transakcij velikih vrednosti. Pri obravnavi morebitnega digitalnega eura je iz faze proučevanja prešel v pripravljalno fazo.
Sistem T2 uporablja približno 1.000 bank za izvajanje plačil v eurih v svojem imenu ali v imenu svojih strank. Če upoštevamo podružnice in hčerinske družbe, se lahko prek sistema T2 vzpostavi povezava z več kot 40.000 bankami po vsem svetu. Leta 2023 je bilo v sistemu T2 in njegovem predhodniku TARGET2 obdelanih v povprečju 409.444 plačil dnevno v povprečni dnevni vrednosti 2,2 bilijona EUR. Dnevni obseg plačil se je v primerjavi s plačili, opravljenimi v letu 2022 prek sistema TARGET2, povečal za 2,9%.
Hrvaška finančna skupnost je 1. januarja 2023 po vstopu Hrvaške v euroobmočje s svojega nacionalnega sistema BPRČ prešla na sistem TARGET2/T2. Uvajanje hrvaškega trga v storitve v sistemu TARGET (angleško) se je nadaljevalo junija z migracijo na storitev poravnave takojšnjih plačil v sistemu TARGET (TIPS) (angleško) in septembra, ko se je hrvaška centralna depotna družba pridružila sistemu TARGET2-Securities (T2S).
Storitev TIPS je imela še naprej pomembno vlogo pri razvoju takojšnjih plačil v eurih, pri čemer se ji je leta 2023 pridružilo še več bank in nacionalnih skupnosti. Zaradi povečanja števila udeležencev v TIPS se je obseg transakcij od leta 2022 povečal za več kot 127%, decembra 2023 pa je bilo poravnanih rekordnih 28 milijonov takojšnjih plačil (v primerjavi z 18,7 milijona v decembru 2022). Testiranje za priključitev centralne banke Sveriges riksbank in švedske krone k TIPS za takojšnja plačila leta 2024 je bilo uspešno zaključeno. Sodelovanje med Eurosistemom in Danmarks Nationalbank v prizadevanjih, da bi se danska krona platformi TIPS (in T2) priključila leta 2025, je še naprej potekalo nemoteno.
Julija 2023 je Eurosistem objavil novo cenovno strukturo za TIPS (angleško), ki je začela veljati 1. januarja 2024. Nova struktura zagotavlja, da storitev deluje na podlagi povrnitve stroškov, ne da bi ustvarjala dobiček. Hkrati je namen cenovne strukture storitve TIPS podpreti uvajanje takojšnjih plačil v Evropi, ki naj bi se glede na zakonodajni predlog (angleško) Evropske komisije, po katerem bi bila takojšnja plačila v eurih na voljo vsem državljanom in podjetjem, ki imajo bančni račun v EU in državah Evropskega gospodarskega prostora, prav tako pospešilo.
Eurosistem poleg treh storitev poravnave (T2, T2S in TIPS) razvija tudi novo storitev TARGET, in sicer ECMS, ki bo poenoten sistem za upravljanje premoženja, zastavljenega kot zavarovanje v kreditnih operacijah Eurosistema v vseh državah euroobmočja. Začetek delovanja sistema ECMS (angleško) je bil z aprila 2024 prestavljen na november 2024, da bi imeli uporabniki več časa za dokončanje testiranja funkcij ECMS v stabilnem okolju.
ECB je začela pripravljalno fazo projekta digitalnega eura.
Dvoletna faza proučevanja v okviru projekta digitalnega eura se je zaključila oktobra 2023. Na podlagi pregleda dela, opravljenega v fazi proučevanja (angleško), je Svet ECB sklenil, da se začne pripravljalna faza. Začetek nove faze ne pomeni odločitve o izdaji digitalnega eura. Svet ECB lahko tako odločitev sprejme šele po sprejetju zakonodajnega okvira za digitalni euro (angleško) na ravni EU.
Prva stopnja pripravljalne faze, ki se je začela 1. novembra 2023, bo trajala dve leti in bo ustvarila temelje za morebitno izdajo digitalnega eura. V tem časovnem okviru bo poudarek na dokončnem oblikovanju pravilnika o digitalnem euru in izbiri ponudnikov, ki bi lahko razvili platformo in infrastrukturo za digitalni euro. Eurosistem bo poleg tega izvedel nadaljnje testiranje in preizkušanje ter se bo še naprej posvetoval z vsemi deležniki, tudi z javnostjo, da bi digitalni euro izpolnjeval najvišje standarde kakovosti, varnosti, zasebnosti in uporabnosti.
O možnih nadaljnjih korakih bo Svet ECB odločal na podlagi rezultatov prve stopnje pripravljalne faze in razvoja zakonodajnega postopka.
Eurosistem je novembra 2023 objavil posodobitev strategije za plačila malih vrednosti (angleško), saj je v štirih letih od začetka njenega izvajanja v plačilnem okolju prišlo do precejšnjih sprememb. Tako so velika tehnološka podjetja povečala dejavnosti na področju plačil, kar bi lahko negativno vplivalo na strateško avtonomijo Evrope na tem področju. Poleg tega je ruska vojna proti Ukrajini opozorila na pomen (kibernetskih) tveganj za kritično infrastrukturo v Evropi, vključno s plačilnimi storitvami. Precejšen napredek je bil dosežen tudi pri projektu digitalnega eura.
Pri finančni integraciji na področju storitev po opravljenem trgovanju je bil dosežen napredek.
Da bi se opredelile preostale ovire za integracijo trga vrednostnih papirjev po trgovanju v EU, je skupina AMI-SeCo novembra 2023 začela izvajati anketo med svojimi člani in člani nacionalnih skupin deležnikov. Skupina AMI-SeCo je poleg tega Evropski komisiji in Evropskemu svetu predložila svoja mnenja o potrgovalnih vidikih predloga Komisije za učinkovitejše čezmejne postopke davčnega odtegljaja (angleško) ter Evropskemu organu za vrednostne papirje in trge (ESMA) sporočila svoja stališča o morebitnem skrajšanju standardnega cikla poravnave vrednostnih papirjev T+2.
Eurosistem je začel analizirati tudi potencialni vpliv nastajajočih tehnologij, vključno s tehnologijo razpršene evidence, na poravnavo finančnih transakcij velikih vrednosti (glej okvir 4).
Varno in učinkovito delovanje infrastruktur finančnih trgov in plačil v euroobmočju je stalna prednostna naloga Eurosistema pri izvajanju pregleda nad delovanjem sistemov. Poleg tega Eurosistem kot centralna banka, ki izdaja euro, sodeluje v skupnih ureditvah za infrastrukture finančnih trgov zunaj euroobmočja s pomembnimi aktivnostmi v eurih.
Kar zadeva pregled nad delovanjem Eurosistemovih storitev v sistemu TARGET (glej razdelek 4.1), sta bila med ključnimi prednostnimi nalogami spremljanje projekta konsolidacije sistemov TARGET2 in T2S pred začetkom njegovega delovanja marca 2023 ter vključevanje novih trgov. Poleg tega sta se oktobra 2023 začeli izvajati celoviti oceni storitve T2/TIPS glede na uredbo o zahtevah za pregled nad delovanjem sistemsko pomembnih plačilnih sistemov (SPPS) in sistema T2S glede na načela CPMI-IOSCO.
Eurosistem izvaja tudi pregled nad delovanjem drugih SPPS, vključno z EURO1, STEP2-T in klirinškim sistemom MasterCard. V letu 2023 se je osredotočal na dokončanje prve celovite ocene klirinškega sistema MasterCard glede na uredbo o SPPS, začetek izvajanja novih celovitih ocen sistemov EURO1 in STEP2-T glede na uredbo o SPPS, oceno klirinškega sistema MasterCard z vidika pregledniških pričakovanj glede kibernetske odpornosti (angleško) infrastruktur finančnih trgov (CROE) ter spremljanje migracije sistema EURO1 na standard ISO 20022.
Kar zadeva plačilne instrumente, sheme in ureditve, je Eurosistem leta 2023 dosegel pomemben mejnik pri določanju plačilnih ureditev, ki se bodo pregledovale ali spremljale na podlagi okvira Eurosistema (angleško) za pregled nad elektronskimi plačilnimi instrumenti, shemami in ureditvami (okvir PISA). Eurosistem je poleg vključitve subjektov, ki se pregledujejo na novo, v okvir PISA izvedel celovito oceno prve skupine vseevropskih shem in nadaljeval delo na področju spremljanja kartičnih goljufij (angleško).
Eurosistem je kot centralna banka, ki izdaja euro, še naprej sodeloval v skupnem pregledu in kriznem upravljanju infrastruktur finančnih trgov s pomembnimi aktivnostmi v eurih. V zvezi s centralnimi nasprotnimi strankami je prispeval k ocenjevanju sprememb na področju upravljanja tveganj, predlogov za razširitev storitev, načrtov sanacije in načrtov za reševanje. Kar zadeva poravnavo vrednostnih papirjev, je Eurosistem še naprej prispeval k rednemu ocenjevanju centralnih depotnih družb v okviru uredbe o centralnih depotnih družbah in se pripravljal na prihodnje izdajanje dovoljenj subjektom, ki upravljajo tržne infrastrukture na podlagi tehnologije razpršene evidence v skladu z Uredbo (EU) 2022/858 (uredba o pilotni ureditvi za tržne infrastrukture na podlagi tehnologije razpršene evidence).
Na področju kibernetske odpornosti je bila dokončana revizija strategije Eurosistema za kibernetsko odpornost infrastruktur finančnega trga, pri čemer bodo podrobnosti o izboljšavah in popravkih objavljene na začetku leta 2024. Poleg tega je ESCB izvedel redno anketo o kibernetski odpornosti v 80 infrastrukturah finančnih trgov v EU ter začel nadaljnje ukrepanje z zadevnimi pregledniki in subjekti, ki so predmet pregleda.
ECB je podpirala različna globalna delovna področja, povezana s pregledom (npr. glede praks določanja kritja pri centralnih nasprotnih strankah, zaščitnih ukrepov infrastruktur finančnih trgov za finančna tveganja, ki niso povezana z neizpolnitvijo obveznosti udeleženca, in ureditve stabilnih kovancev), ter nadzorniški stresni test centralnih nasprotnih strank na ravni EU (angleško), ki ga je usklajevala ESMA. ECB je objavila tudi pregled modelov začetnega kritja centralnih nasprotnih strank v EU (angleško), stalno spremljala vpliv povečane volatilnosti trga na centralne nasprotne stranke in njihove člane ter skupaj z Deutsche Bundesbank in Federal Reserve Bank of Chicago organizirala skupno konferenco v letu 2023 o upravljanju tveganj centralnih nasprotnih strank (angleško), da bi olajšala razpravo med panogo, regulativnimi organi in akademskimi krogi.
Eurosistem redno sodeluje pri pripravi novih predpisov EU o infrastrukturah finančnih trgov in plačilih. V letu 2023 je tako prispeval k mnenju ECB o pregledu uredbe o evropskih tržnih infrastrukturah. ECB je dejavno prispevala tudi k pripravi sekundarne zakonodaje za akt o digitalni operativni odpornosti, zlasti na področju penetracijskega testiranja na podlagi analize groženj, ki se razvija v skladu z evropskim okvirom za etično vdiranje v računalniške sisteme na podlagi obveščevalnih podatkov o grožnjah (TIBER-EU) (angleško).
Eurosistem analizira potencialni vpliv nastajajočih tehnologij, vključno s tehnologijo razpršene evidence, na poravnavo finančnih transakcij velikih vrednosti. To delo je del prizadevanj Eurosistema, da bi centralne banke sledile digitalnim inovacijam na področju plačil in poravnave vrednostnih papirjev ter prispevale k tem inovacijam.
Finančni sektor se vse bolj zanima za morebitno uporabo tehnologije razpršene evidence, tudi za transakcije, ki se trenutno poravnavajo v centralnobančnem denarju. Če bo sektor tehnologijo razpršene evidence sprejel v velikem obsegu, bodo morda morale centralne banke sprejeti ukrepe za zaščito nemotenega delovanja plačilnih sistemov in vloge centralnobančnega denarja kot monetarnega sidra, ki podpira stabilnost, integracijo in učinkovitost evropskega finančnega sistema.
Eurosistem je opredelil štiri konceptualne rešitve, ki bi lahko omogočale poravnavo transakcij velikih vrednosti v centralnobančnem denarju, pri kateri se denimo del transakcije, ki je povezan z vrednostnimi papirji, poravna z uporabo infrastrukture na podlagi tehnologije razpršene evidence (slika A).
Konceptualne rešitve za poravnavo transakcij velikih vrednosti, registriranih na platformah tehnologije razpršene evidence, v centralnobančnem denarju
Vir: Glej Neuhaus, H., in Plooij, M., »Central bank money settlement of wholesale transactions in the face of technological innovation«, Ekonomski bilten, številka 8, ECB, 2023.Opombe: Modre črte, pike in ikone predstavljajo centralnobančni denar. Vijoličaste črte, pike in ikone predstavljajo vrednostne papirje.
Za podporo raziskovalnemu delu Eurosistema je bila ustanovljena posebna tržna kontaktna skupina za tehnologijo razpršene evidence (angleško). Skupina zagotavlja strokovne prispevke in Eurosistem obvešča o napredku pri uporabi tehnologije razpršene evidence in drugih novih tehnologij na grosističnih finančnih trgih.
5 Dejavnosti v zvezi s tržnimi operacijami in ponujanje finančnih storitev drugim institucijam
Eurosistem je avgusta 2023 odobril nov okvir za zagotavljanje eurskih likvidnostnih linij centralnim bankam zunaj euroobmočja in ohranil več likvidnostnih linij s centralnimi bankami zunaj euroobmočja, s čimer zagotavlja podporo tržnemu financiranju. ECB je nasprotnim strankam v euroobmočju še naprej redno ponujala operacije v ameriških dolarjih. ECB ni posegla na devizni trg. Še naprej je bila odgovorna za upravljanje različnih finančnih operacij v imenu Evropske unije in opravljala splošno koordinacijsko vlogo v povezavi s storitvami Eurosistema na področju upravljanja rezerv.
Eurosistemove linije zamenjav in repo linije so instrumenti denarne politike, ki pomagajo preprečevati, da bi napetosti na mednarodnih trgih financiranja ovirale učinkovitost transmisije denarne politike v euroobmočju. V tabeli 5.1 so prikazane likvidnostne linije, ki so se uporabljale 31. decembra 2023.
ECB je leta 2023 v dogovoru z ameriško, kanadsko, britansko, japonsko in švicarsko centralno banko (mreža linij zamenjav) še naprej tedensko zagotavljala likvidnost v ameriških dolarjih s 7-dnevno zapadlostjo. Od 20. marca do 30. aprila 2023 je bila pogostost operacij zagotavljanja likvidnosti v ameriških dolarjih v usklajenem dogovoru s centralnimi bankami mreže linij zamenjav s 7-dnevne povečana na dnevno. Namen večje pogostosti je bil povečati učinkovitost, okrepila pa je tudi vlogo podpornega mehanizma, ki jo ima operacija v obdobju povečanih pritiskov v pogojih financiranja v ameriških dolarjih. Zadolževanje nasprotnih strank euroobmočja je vse leto ostalo omejeno.
Vir: ECB.Opombe: Seznam centralnobančnih likvidnostnih linij, ki jih Eurosistem vzdržuje (na dan 31. decembra 2023). Tabela ne vključuje repo linij, vzpostavljenih s centralnimi bankami zunaj euroobmočja v okviru ponudbe repo poslov Eurosistema centralnim bankam (EUREP), za katere ECB ni razkrila nasprotnih strank. ECB v skladu z novim okvirom razkriva vse likvidnostne linije od 16. januarja 2024.
ECB leta 2023 ni posegla na devizni trg. Od uvedbe eura je na devizni trg posegla dvakrat, in sicer v letih 2000 in 2011. Podatki o posegih na deviznem trgu so objavljeni vsake tri mesece s trimesečnim zamikom na spletnem mestu ECB in v statističnem skladišču. Informacije, objavljene v četrtletni tabeli, so povzete tudi v tabeli 5.2. Če v določenem četrtletju ni bilo nobenega posega na deviznem trgu, je to izrecno navedeno.
Okvir poročanja vključuje posege na deviznem trgu, ki jih je enostransko in v sodelovanju z drugimi mednarodnimi organi opravila ECB, ter posege »na dovoljenih mejah nihanja« v okviru mehanizma deviznih tečajev (ERM II).
Na dan 31. decembra 2023 je bil skupni neporavnani nominalni znesek v okviru aranžmaja srednjeročne finančne pomoči 200 milijonov EUR, v okviru EFSM 42,8 milijarde EUR, v okviru instrumenta SURE 98,4 milijarde EUR in v okviru sporazuma o posojilih Grčiji 39,54 milijarde EUR. ECB je v letu 2023 obdelala tudi izplačila in plačila obresti za posojila in nepovratna sredstva iz programa »EU naslednje generacije« različnim državam članicam in od njih ter posojila v okviru makrofinančne pomoči (MFA+) Ukrajini.
Številne nacionalne centralne banke Eurosistema so ponujale storitve na področju upravljanja rezerv.
V letu 2023 se je skladno z okvirom storitev Eurosistema za upravljanje rezerv (angleško), vzpostavljenim leta 2005, še naprej izvajal celovit sklop finančnih storitev na področju upravljanja rezervnih sredstev strank Eurosistema v eurih. Več nacionalnih centralnih bank Eurosistema v tem okviru ponuja finančne storitve centralnim bankam, denarnim oblastem in državnim organom s sedežem zunaj euroobmočja ter mednarodnim organizacijam po poenotenih pogojih in v skladu s tržnimi standardi. Pri tem ECB opravlja splošno usklajevalno vlogo, spremlja nemoteno delovanje storitev, spodbuja spremembe za izboljšanje okvira in pripravlja s tem povezana poročila organom odločanja ECB.
Ob koncu leta 2023 je imelo na področju upravljanja rezervnih sredstev račune 273 strank, v primerjavi z 270 ob koncu leta 2022. Leta 2023 so se skupna imetja (vključno z imetji denarnih sredstev in vrednostnih papirjev), ki se upravljajo na področju upravljanja rezerv, zmanjšala za približno 20% v primerjavi z letom 2022.
6 Gotovina je med evropskimi državljani še vedno najpogosteje uporabljeno plačilno sredstvo, stopnja ponarejanja pa je nizka.
Na obtok eurskih bankovcev so vplivala zvišanja ključnih obrestnih mer ECB, saj so se imetja gotovine kot hranilca vrednosti zmanjšala. Večina evropskih državljanov meni, da je pomembno imeti možnost plačevanja z gotovino. Zato želi ECB zagotoviti učinkovit dostop do gotovine in njeno sprejemanje v euroobmočju.
Eurosistem si prav tako prizadeva zagotoviti, da gotovina ostane čim bolj trajnostna in okolju prijazna, in je ocenil okoljski odtis bankovcev kot plačilnega sredstva. Priprave na razvoj nove serije eurskih bankovcev so priložnost, da se eurski bankovci približajo vsem Evropejcem in Evropejkam. Zato je javnost vključena v posvetovanje v okviru celotnega postopka oblikovanja.
6.1 Obtok eurskih bankovcev ter zagotavljanje dostopa do gotovine in njenega sprejemanja
Na obtok eurskih bankovcev so vplivala povečanja obrestnih mer
Ob koncu leta 2023 je bilo v obtoku 29,8 milijarde eurskih bankovcev v skupni vrednosti 1,57 bilijona EUR. Zviševanje ključnih obrestnih mer ECB od julija 2022 še naprej zaviralno vpliva na imetje gotovine kot hranilca vrednosti, saj bankovci ne prinašajo nobenih obresti. Zato je leto 2023 zaznamovala zelo nizka medletna stopnja rasti števila in vrednosti bankovcev, in sicer 1,2% oziroma –0,3%.
Za ohranjanje kakovosti eurskih bankovcev v obtoku in zaupanja vanje so nacionalne centralne banke Eurosistema obdelale 25,3 milijarde eurskih bankovcev in z novo natisnjenimi bankovci nadomestile 3,3 milijarde izrabljenih bankovcev.
Vrednost eurskih kovancev v obtoku se je medletno povečala za 3,2% in konec leta 2023 dosegla 33,5 milijarde EUR, kar ustreza 148,2 milijarde eurskih kovancev.
Okoljski odtis izdelkov upošteva celoten življenjski cikel bankovcev od surovin do proizvodnje, distribucije in uničenja.
ECB je izvedla študijo o okoljskem odtisu eurskih bankovcev, da bi ocenila okoljski odtis letnih gotovinskih plačil osebe z eurskimi bankovci in zagotovila, da gotovina ostane čim bolj trajnostna in okolju prijazna.
Ugotovljeno je bilo, da je odtis letne uporabe eurskih bankovcev pri posamezniku enakovreden vožnji osmih kilometrov z avtomobilom in predstavlja le 0,01% skupnega letnega vpliva na okolje, povezanega s potrošnjo.
V študiji o okoljskem odtisu izdelkov je bil obravnavan tudi doseženi napredek.
Ko so bankovci dani v obtok, se večkrat ponovno uporabijo. K njihovemu okoljskemu odtisu največ prispeva faza distribucije, vključno s porabo energije in prevozom. Z uporabo trajnostnega bombaža v papirju bankovcev se je vpliv eurskih bankovcev na okolje zmanjšal za skoraj 50%, skupni odtis plačevanja z eurskimi bankovci pa za 3,6% v primerjavi z uporabo konvencionalnega bombaža iz netrajnostnih virov. Po prehodu v bolj ekološki bombaž so predvidena nadaljnja zmanjšanja. Da bi določili alternativne metode odstranjevanja odpadkov bankovcev, kot sta recikliranje in ponovna uporaba odpadnih materialov, potekajo obsežne raziskave in razvoj.
Leta 2023 je bila zabeležena ena najnižjih ravni ponaredkov glede na skupno število bankovcev v obtoku
Število odkritih ponarejenih bankovcev na leto na 1 milijon pristnih eurskih bankovcev v obtoku
ECB se pripravlja na razvoj nove serije eurskih bankovcev, da bi ostali visoko odporni proti ponarejanju in postali čim bolj okolju prijazni. Ta proces kaže zavezanost Eurosistema gotovini in je priložnost, da se eurski bankovci približajo vsem Evropejcem.
Da bi zagotovila, da bo prihodnja oblikovna podoba izkazovala stališča Evropejcev, se med celotnim postopkom preoblikovanja posvetuje z javnostjo.
Multidisciplinarna svetovalna skupina s člani iz vseh držav euroobmočja je na podlagi prispevkov javnosti predlagala ožji izbor tem. Svet ECB je nato izbral sedem tem, javnost pa je bila povabljena, da izbira med njimi. Na podlagi rezultatov dveh anket, opravljenih poleti 2023, je Svet ECB kot dve možni temi za bodoče eurske bankovce izbral »evropsko kulturo« ter »reke in ptice«.
Odločitev o končni oblikovni podobi in času izdelave izdaje novih bankovcev bo predvidoma sprejeta leta 2026.
Svet ECB je poleg tega sklenil ustanoviti svetovalno skupino, ki bo do konca leta 2024 predlagala motive, ki bi lahko prikazovali izbrane teme. Nato bo organiziran natečaj za oblikovanje novih bankovcev. Evropski državljani bodo lahko ponovno izbirali med več oblikovnimi možnostmi. ECB se bo leta 2026 predvidoma odločila o končni oblikovni podobi ter o tem, kdaj bo izdelala in izdala nove bankovce. Ko bo odločitev o izdelavi novih bankovcev sprejeta, bo do izdaje prvih bankovcev minilo še nekaj let.
ECB ob podpori nacionalnih centralnih bank razvija, zbira, pripravlja in razširja širok nabor statističnih podatkov in podatkov, potrebnih za podporo denarni politiki ECB, finančni stabilnosti ter drugim nalogam Evropskega sistema centralnih bank (ESCB) in Evropskega odbora za sistemska tveganja. To statistiko uporabljajo tudi javni organi, mednarodne organizacije, udeleženci na finančnih trgih, mediji in širša javnost, hkrati pa ECB omogoča, da krepi transparentnost.
Leta 2023 se je ECB osredotočala na novo statistiko euroobmočja, in sicer na podrobno poročanje o zunanji statistiki ter razčlenitvi posojil, gotovini in vlogah, ki so sestavni del javnega dolga. ECB se je odločila tudi razširiti poročevalsko populacijo za statistično poročanje o denarnih trgih in objavila novo statistiko finančnih računov z razčlenitvijo življenjskih zavarovanj in pokojninskih pravic po naložbenem tveganju. ECB je objavila podnebne kazalnike v okviru podnebnega akcijskega načrta na svojem spletnem mestu. Poleg tega je Eurosistem izvedel anketo, da bi ocenil, katere teme bi bilo mogoče vključiti v okvir za integrirano poročanje.
Uporabnikom so bile dane na voljo nove podrobnosti o zunanji statistiki
ECB je aprila 2023 začela objavljati dodatne podrobnosti o zunanji statistiki v skladu s spremenjeno smernico ECB o zunanji statistiki, ki obravnava potrebe uporabnikov po podrobnejši čezmejni statistiki. Nova serija ločenih podatkov za investicijske sklade, zavarovalnice in pokojninske sklade, druge finančne institucije, nefinančne družbe ter skupaj gospodinjstva in nepridobitne institucije, ki opravljajo storitve za gospodinjstva. Določajo tudi vrsto dolžniškega instrumenta, ki se uporablja za neposredne naložbe. Več podrobnosti je na voljo za dolžniške vrednostne papirje, kredite, komercialne kredite in predujme ter dodatne geografske protipostavke.
Objavljene so bile nove razčlenitve posojil, gotovine in vlog javnega dolga
Poleg tega je ECB začela objavljati nove razčlenitve za posojila, gotovino in vloge v javnem dolgu držav članic EU, kar omogoča temeljitejše ocenjevanje javnega financiranja. Medtem ko dolžniški vrednostni papirji po navadi obsegajo največji delež javnega dolga, so posojila in vloge pomembne komponente, saj so leta 2022 obsegale okoli 16% BDP euroobmočja in 17,5% skupnega javnega dolga. Navedeni so podatki o različnih virih financiranja in razčlenitev po kategorijah upnikov, vključno s komercialnimi bankami, multilateralnimi institucijami (npr. Mednarodni denarni sklad) in institucijami Evropske unije (npr. Evropska investicijska banka).
ECB je sklenila razširiti poročevalsko populacijo za statistiko eurskega denarnega trga
Aprila 2023 je ECB sklenila razširiti poročevalsko populacijo za statistično poročanje o denarnih trgih in je 46 bankam, ki že poročajo, dodala 24 novih bank. Nove banke bodo začele poročati 1. julija 2024. Podatki, ki jih zagotavljajo, bodo pomagali povečati reprezentativnost podatkov o statistiki denarnega trga, ki jih objavlja ECB. Podatki novih poročevalskih enot bodo pozneje vključeni v izračun eurske kratkoročne obrestne mere (€STR), kar bo zagotovilo zadostno kakovost novih podatkov. Razširjena poročevalska populacija bo podpirala reprezentativnost in zanesljivost referenčne vrednosti.
ECB je objavila novo statistiko o finančnih računih z razčlenitvijo življenjskih zavarovanj in pokojninskih pravic po naložbenih tveganjih
Po spremembi smernice o zahtevah za statistično poročanje na področju četrtletnih finančnih računov je ECB oktobra 2023 začela objavljati nove razčlenitve za življenjska zavarovanja, rentne pravice in pokojninske pravice z opredelitvijo naložbenega tveganja za vse države članice EU in euroobmočje. Te pravice so bistvene sestavine finančnih sredstev gospodinjstev in so v finančnih računih prikazane kot obveznosti zavarovalnic in pokojninskih skladov (ter v precej manjši meri drugih sektorjev). Novi podatki kažejo, v kolikšni meri naložbeno tveganje premij in prispevkov, investiranih v njihovem imenu, bremeni gospodinjstva.
ECB je januarja 2023 na svojem spletnem mestu objavila prvi sklop poskusnih in analitičnih statističnih kazalnikov, povezanih s podnebnimi spremembami. Ti kazalniki so bili združeni v tesnem sodelovanju z nacionalnimi centralnimi bankami ESCB in so del širšega podnebnega akcijskega načrta ECB.
Poskusni kazalniki trajnostnega financiranja podajajo pregled dolžniških instrumentov s trajnostnimi značilnostmi, ki jih izdajo ali imajo rezidenti v euroobmočju. Zagotavljajo informacije o prihodkih, zbranih za financiranje trajnostnih projektov, in posledično o prehodu na neto ogljično ničelno gospodarstvo.
Analitični kazalniki emisij ogljika za finančne institucije zagotavljajo informacije o ogljični intenzivnosti portfeljev vrednostnih papirjev in posojil finančnih institucij ter tako pomagajo oceniti vlogo sektorja pri financiranju prehoda na neto ogljično ničelno gospodarstvo in s tem povezana tveganja. Kazalniki zagotavljajo informacije o izpostavljenosti bank do nasprotnih strank, ki so močno odvisne od ogljično intenzivnih poslovnih modelov.
Z analitičnimi kazalniki o fizičnih tveganjih v portfeljih posojil in vrednostnih papirjev se ocenjujejo tveganja, ki izhajajo iz posledic naravnih nesreč, ki jih povzročajo podnebne spremembe, kot so poplave in požari v naravi, za uspešnost posojil, obveznic in lastniških vrednostnih papirjev. Kazalniki se lahko uporabijo za primerjavo fizičnega tveganja med državami, sektorji in nevarnostmi.
Nadaljevalo se je delo v zvezi z vsemi tremi nabori podatkov, da bi se dodatno izboljšala kakovost razpoložljivih podatkov in razčlenitev, vključno z geografskimi, sektorskimi in drugimi podrobnostmi.
Okvir za integrirano poročanje (IReF) si prizadeva obstoječe zahteve ESCB o statističnih podatkih za banke čim bolj povezati v enoten standardizirani okvir poročanja, ki se uporablja v euroobmočju.
Okvir za integrirano poročanje je prvi korak v smeri širše pobude, da se vzpostavi sistem integriranega posredovanja statističnih podatkov ter podatkov o skrbnem in varnem poslovanju in reševanju v Evropski uniji, kot so zahtevali evropski bančni sektor, Evropski parlament in Svet. Evropski bančni organ, ECB, Enotni odbor za reševanje in Evropska komisija sodelujejo v neformalni koordinacijski skupini, da bi še naprej spodbujali tako integracijo. Leta 2023 so razpravljali o načinih dela skupnega odbora za poročanje bank, ki vključuje ustrezne evropske in nacionalne organe ter bančni sektor. Skupni odbor za poročanje bank naj bi bil ustanovljen leta 2024.
ESCB za optimizacijo poročanja in zmanjšanje skupnega poročevalskega bremena tesno sodeluje tudi z bančnim sektorjem prek bančnega integriranega slovarja poročanja (BIRD). To je prostovoljna pobuda za sodelovanje, ki združuje nacionalne centralne banke in poslovne banke ESCB. BIRD, do katerega se lahko dostopa brezplačno, pomaga bankam pri pripravi statističnega in nadzornega poročanja ter poročanja v zvezi z reševanjem, ki izpolnjuje zahteve glede poročanja, določene v evropski zakonodaji. BIRD je integriran slovar, ki ne vsebuje redundantnosti: koncepti, na katerih temeljijo obveznosti poročanja, so opredeljeni in opisani enkrat, bankam pa omogočajo, da se odločijo, katere podatke bodo pridobile iz svojih internih sistemov in kako jih bodo obdelovale.
Eden prvih ciljev BIRD bo bankam pomagati pri izpolnjevanju zahtev v okviru za integrirano poročanje – novem okviru za zbiranje podatkov, ki se bo dosledno uporabljal v vseh državah euroobmočja. Poročevalske enote bodo lahko uporabljale BIRD za poročanje v okviru za integrirano poročanje in za druge obveznosti poročanja. BIRD bo bankam pomagal zmanjšati poročevalsko breme in izboljšati kakovost podatkov, ki se poročajo ustreznim organom.
Nova eksperimentalna statistika zagotavlja četrtletne informacije o porazdelitvi premoženja gospodinjstev v euroobmočju v skladu z nacionalnimi računi.
Distribucijski premoženjski računi zagotavljajo podatke o neto premoženju ter skupnih sredstvih in obveznostih ter njihovih sestavnih delih. Gospodinjstva so razčlenjena na zgornjih pet decilov neto premoženja in spodnjih 50% ter glede na zaposlenost in stanovanjski status. Podatkovni niz distribucijskih premoženjskih računov vključuje tudi Ginijev količnik neto premoženja, podatke o mediani in povprečnem neto premoženju, delež neto premoženja v spodnjih 50%, zgornjih 10% in zgornjih 5% gospodinjstev ter razmerje med zadolženostjo in sredstvi po decilu neto premoženja gospodinjstev.
Spremembe stanovanjskega premoženja po decilu neto premoženja in delež v neto premoženju zgornjih 5% v euroobmočju
Spremenjena uredba ECB o statistiki plačil je začela veljati 1. januarja 2022. Izboljšave v primerjavi s prejšnjim pravnim okvirom upoštevajo razvoj na področju plačil in ustrezne spremembe zakonodaje EU. Pogostost zbiranja podatkov se je povečala z letnega na polletno in četrtletno. Podatki o statistiki plačil, zbrani na podlagi spremenjenega okvira, so bili prvič objavljeni 9. novembra 2023 na podatkovnem portalu ECB. Podatki so bili objavljeni za vsa četrtletja leta 2022 in za prvi dve četrtletji leta 2023 ter za dve polletji leta 2022.
Statistika plačil, ki se objavlja polletno, zdaj vključuje informacije o inovativnih plačilnih storitvah malih vrednosti, kot so plačila z uporabo mobilnih naprav, brezstična plačila, e-trgovanje in nove vrste plačilnih storitev, kot so opredeljene v revidirani direktivi o plačilnih storitvah (PSD2). Ob vsaki polletni objavi se objavi sporočilo za javnost. V okviru izboljšanega zbiranja podatkov podatki na podatkovnem portalu ECB med drugim kažejo veliko povpraševanje po brezstičnih kartičnih plačilih, ki so v prvi polovici leta 2023 predstavljala 57% vseh kartičnih plačil v euroobmočju (graf A).
Delež brezstičnih kartičnih plačil kot odstotek vseh kartičnih plačil v euroobmočju v prvi polovici leta 2023
Poleg tega se zbirajo podatki o goljufivih plačilnih transakcijah, metodah avtentikacije za plačilne transakcije in o plačilnih shemah. Podatki o kartičnih plačilnih transakcijah s svetovno razčlenitvijo po posameznih državah in z nadaljnjo razčlenitvijo po kategorijah trgovcev se zbirajo četrtletno in za namene spremljanja čezmejne trgovine.
Mreža za raziskovanje finančnih sredstev in porabe gospodinjstev je julija 2023 objavila rezultate četrtega (2021) kroga ankete o financiranju in porabi gospodinjstev (HFCS). Anketa o financiranju in porabi gospodinjstev je uporaben vir informacij na ravni gospodinjstev o financiranju in porabi gospodinjstev v več raziskovalnih projektih, ki jih izvajajo člani mreže, raziskovalna delovna skupina ECB za heterogenost in zunanji raziskovalci. Med temi projekti so delo na področju distribucijskih učinkov inflacijskih šokov na bilance stanja gospodinjstev,[68] razlik v premoženju med moškimi in ženskami (premoženjske razlike med spoloma), merjenja dohodkovne negotovosti s podatki o pričakovanjih, heterogenosti učinkov pandemije na finance gospodinjstev in novih distribucijskih premoženjskih računov (glej okvir 5).
Strokovnjaki ECB so leta 2023 v seriji delovnih zvezkov ECB (Working Paper Series) objavili 120 dokumentov. Objavili so tudi več študij o politikah ali metodoloških študij v seriji občasnih zvezkov ECB (Occasional Paper Series), seriji statističnih zvezkov (Statistics Paper Series) in seriji razprav (Discussion Paper Series). Na podlagi številnih raziskovalnih dejavnosti ECB so bile objavljene tudi publikacije v priznanih akademskih revijah, 12 člankov, namenjenih širši javnosti, pa je bilo objavljenih v raziskovalnem biltenu ECB. V okvirju 7 so podrobneje opisani rezultati nedavnih prizadevanj ECB na področju gospodarske dinamike po ekstremnih pojavih – tema, ki je zelo pomembna za cenovno in finančno stabilnost.
Okvir 7	Gospodarska dinamika po ekstremnih pojavih – kvantificiranje kompromisov zaradi finančne stabilnosti za denarno politiko v obdobju visoke inflacije
Novejše raziskave so bile osredotočene na razvoj in uporabo novih orodij za ocenjevanje in količinsko opredelitev povezave med tveganji denarne politike in makroekonomskimi tveganji izjemnih dogodkov. Pogoji za finančno stabilnost in zmogljivost bilance stanja v finančnem sektorju imajo ključno vlogo pri makroekonomskih tveganjih izjemnih dogodkov, v skladu z vse pogostejšimi podatki, ki kažejo, da finančne težave napovedujejo kratkoročna negativna tveganja za rast. Poleg tega lahko na finančno stabilnost kratkoročno vpliva denarno posredovanje, ki neposredno vpliva na finančni sektor, tako da finančnim posrednikom med krizami zagotavlja likvidnost, hkrati pa tvega, da bo prišlo do nenadne motnje na trgu, ko se bodo zvišale obrestne mere in zaostrili pogoji financiranja.[73]
Analiza je razkrila znatna tveganja zmanjšanja gospodarske rasti od tretjega četrtletja 2022 naprej. Model ocenjuje 10-odstotno verjetnost, da se bo realni BDP euroobmočja v naslednjem letu znižal za več kot 3%. Tveganja za finančno stabilnost so bila prav tako usmerjena navzdol, s povečano verjetnostjo stresa v finančnem sistemu. Ta tveganja, ki so bila posledica skokovitega porasta cen primarnih surovin in napetosti na finančnih trgih po ruski invaziji na Ukrajino, je bilo treba uravnotežiti s tveganji povečanja inflacije, ki je bila precej nad ciljno ravnjo.
Zaostrovanje politike nad tržnimi pričakovanji bi povečalo kratkoročna negativna tveganja za rast in finančno stabilnost. To je zato, ker je verjetnost kratkoročnih finančnih težav še posebej občutljiva na denarno politiko. Srednjeročno pa lahko bolj restriktivna denarna politika z zmanjšanjem finančnega vzvoda finančnega sistema in zvišanjem premije za tveganje pri vseh finančnih sredstvih zmanjšuje tveganja za finančno stabilnost. Model kvantificira učinke strožje denarne politike na večja kratkoročna in manjša srednjeročna tveganja za finančni sistem in realno gospodarstvo.
To poglavje obravnava pristojnost Sodišča Evropske unije v zvezi z ECB ter predstavlja informacije o mnenjih ECB in zadevah v zvezi z neizpolnjevanjem obveznosti posvetovanja z ECB o osnutkih pravnih predpisov, ki spadajo v pristojnost ECB. Poroča tudi o spremljanju skladnosti s prepovedjo denarnega financiranja in privilegiranega dostopa, ki ga izvaja ECB.
9.1 Pristojnost Sodišča Evropske unije v zvezi z ECB
Sodišče Evropske unije je z zavrnitvijo pritožbe glede zadnje še nerešene odškodninske tožbe proti ECB v letu 2012 zaključilo več kot desetletje spora o prestrukturiranju grškega javnega dolga.
Sodišče Evropske unije je razlagalo, da minimalni standardi ECB za preverjanje primernosti eurskih bankovcev ne veljajo za obdelovalce denarja, kot so kreditne institucije in prevozniki denarja.
Sodišče Evropske unije je potrdilo omejitve sodnega nadzora bančnih nadzorniških odločitev na podlagi široke diskrecijske pravice
Sodišče je potrdilo, da je ECB izključno pristojna za odvzem dovoljenja za opravljanje bančnih storitev, med drugim zaradi hujših kršitev nacionalne zakonodaje na področju preprečevanja pranja denarja in financiranja terorizma.
Septembra 2023 je Sodišče Evropske unije[77] zavrnilo pritožbo družbe Versobank AS zoper sodbo Splošnega sodišča z dne 6. oktobra 2021, s katero je bila zavrnjena ničnostna tožba zoper sklep ECB o odvzemu dovoljenja banki za opravljanje storitev kreditne institucije. Sodišče Evropske unije je v tej sodbi potrdilo, da je ECB izključno pristojna za odvzem dovoljenja za opravljanje bančnih storitev vsem kreditnim institucijam s sedežem v sodelujočih državah članicah ne glede na to, ali so te institucije razvrščene med pomembne ali manj pomembne institucije, med drugim iz razlogov, povezanih s hujšimi kršitvami nacionalne zakonodaje, s katero se prenaša direktiva o preprečevanju pranja denarja.
Člena 127(4) in 282(5) Pogodbe o delovanju Evropske unije zahtevata, da se v zvezi z vsemi osnutki pravnih predpisov EU ali nacionalnih pravnih predpisov, ki spadajo v pristojnost ECB, pridobi mnenje ECB. Vsa mnenja ECB so objavljena na spletnem mestu EUR-Lex. ECB je leta 2023 sprejela 12 mnenj o osnutkih pravnih aktov Unije in 35 mnenj o osnutkih nacionalnih pravnih predpisov.
Obravnavanih je bilo dvanajst zadev v zvezi z neizpolnjevanjem obveznosti posvetovanja z ECB o osnutkih pravnih predpisov
Obravnavanih je bilo dvanajst zadev v zvezi z neizpolnjevanjem obveznosti posvetovanja z ECB o osnutkih pravnih predpisov, in sicer dve v zvezi s pravnimi akti Unije in deset v zvezi z nacionalnimi predpisi. ECB je v sedmih od teh dvanajstih zadev sprejela mnenja na lastno pobudo.
Zadnja nacionalna zadeva v zvezi z neizpolnjevanjem obveznosti je španska zadeva v zvezi z zakonom, ki zahteva, da Banco de España sprejme potrebne ukrepe, s katerimi investicijskim podjetjem omogoči, da pri centralni banki odprejo račune, da lahko deponirajo sredstva, ki jih prejmejo od svojih strank. Ta zadeva se je štela za jasno in pomembno, ker bi lahko poleg neposrednega vpliva na delovanje plačilnih sistemov sprožila tudi vprašanja, povezana z denarno politiko in finančno stabilnostjo.
ECB je sprejela 12 mnenj o zakonodajnih predlogih EU v zvezi z vprašanji, kot so digitalni euro; eurski bankovci in eurski kovanci, ki so zakonito plačilno sredstvo; reforma gospodarskega upravljanja v Uniji; okvir Unije za krizno upravljanje in jamstvo za vloge; ukrepi za zmanjšanje prevelike izpostavljenosti do centralnih nasprotnih strank iz tretjih držav, izboljšanje učinkovitosti klirinških trgov Unije in obravnavanje pristopa do tveganja koncentracije v zvezi s centralnimi nasprotnimi strankami in tveganja nasprotne stranke pri transakcijah z izvedenimi finančnimi instrumenti, vključenimi v centralni kliring; takojšnja kreditna plačila v eurih; podnebna vprašanja, vključno z energetsko učinkovitostjo stavb, potrebno skrbnostjo podjetij glede trajnostnosti ter preglednostjo in celovitostjo okoljskih, socialnih in upravljavskih dejavnosti ocenjevanja; statistika trga dela EU o podjetjih ter imenovanje novega člana Izvršilnega odbora ECB.
Na področju mnenj o nacionalni zakonodaji, ki pogosto zajemajo več kot en predmet, je ECB sprejela 19 mnenj v zvezi z nacionalnimi centralnimi bankami; 15 mnenj o stabilnosti finančnega sistema; 13 mnenj o bonitetnem nadzoru kreditnih institucij; sedem mnenj o valutnih zadevah in plačilnih sredstvih; pet mnenj o instrumentih in operacijah denarne politike ter izvajanju denarne politike in tri mnenja o plačilnih sistemih in/ali sistemih poravnave vrednostnih papirjev. Vprašanje bančnih davkov in dajatev s posebnim namenom, uvedenih kot odziv na povečano inflacijo in obrestne mere, je bilo leta 2023 obravnavano v sedmih mnenjih.
9.3 Skladnost s prepovedjo denarnega financiranja in privilegiranega dostopa
ECB poleg tega spremlja, ali centralne banke EU na sekundarnem trgu kupujejo dolžniške instrumente, ki jih je izdal domači javni sektor, javni sektor drugih držav članic ali institucije in organi EU. V skladu z uvodnimi izjavami Uredbe Sveta (ES) št. 3603/93 je prepovedano uporabljati nakupe dolžniških instrumentov javnega sektorja na sekundarnem trgu za to, da bi se zaobšli cilji iz člena 123 Pogodbe.
Prepovedi, določene v členih 123 in 124 Pogodbe, so se na splošno upoštevale.
Dejavnosti spremljanja, ki jih je ECB izvajala leta 2023, potrjujejo, da sta bila člena 123 in 124 Pogodbe na splošno upoštevana.
ECB bo še naprej spremljala vključenost Magyar Nemzeti Bank v budimpeško borzo, saj bi bilo mogoče nakup večinskega lastništva budimpeške borze s strani Magyar Nemzeti Bank leta 2015 še vedno razumeti, kot da predstavlja denarno financiranje.
Končna prodaja sredstev, povezanih z irsko družbo za reševanje bank, ki jo je leta 2023 izvedla irska centralna banka Central Bank of Ireland/Banc Ceannais na hÉireann s prodajo zadolžnic s spremenljivo obrestno mero in dolgim trajanjem, je odpravila resne pomisleke glede denarnega financiranja, prisotne od leta 2013.
Financiranje obveznosti, ki jih ima javni sektor do Mednarodnega denarnega sklada (MDS), s strani nacionalnih centralnih bank se ne šteje za denarno financiranje, če to vodi do terjatev do tujine, ki imajo vse značilnosti rezervnih imetij. Vendar finančne donacije, kot sta jih v prejšnjih letih prek MDS zagotovili Nationale Bank van België/Banque Nationale de Belgique in Banque de France za odpis dolga močno zadolženim revnim državam, niso povzročile tujih terjatev in zato zahtevajo korektivne ukrepe.
ECB je v okviru svojega dela v zvezi z digitalnim eurom tesno sodelovala z odborom ECON. Leta 2023 je takratni član Izvršilnega odbora Fabio Panetta sodeloval na treh priložnostnih zaslišanjih v odboru ECON in razpravljal o napredku, doseženem v fazi proučevanja digitalnega eura, med drugim o uporabniških izkušnjah, zakonitem plačilnem sredstvu in zakonodajnem postopku o digitalnem euru.[78] ECB je z Evropskim parlamentom organizirala tudi tehnične seminarje na ravni zaposlenih in sodelovala na dogodkih, ki so jih organizirali poslanci Evropskega parlamenta za razpravo o digitalnem euru.
Podpora euru je bila leta 2023 blizu najvišje ravni.
Zadnja anketa Eurobarometra, izvedena oktobra in novembra 2023, kaže, da 79% anketirancev v euroobmočju podpira euro, 43% pa jih zaupa ECB. Visoka raven podpore euru je zelo pozitiven znak, medtem ko razmeroma majhno zaupanje v ECB kaže, da si mora ta institucija še naprej prizadevati za komuniciranje z javnostjo in izvoljenimi predstavniki državljanov. Krepitev zaupanja javnosti bo za ECB tudi v prihodnje ključnega pomena. ECB kot taka ostaja zavezana aktivnemu sodelovanju v konstruktivnem dialogu z Evropskim parlamentom in državljani euroobmočja.
Skupina G20 je delovala v času povečanih geopolitičnih napetosti in v težavnem svetovnem okolju, pri čemer si je prizadevala za ohranitev multilateralizma.
10.2.2 Politična vprašanja v zvezi z Mednarodnim denarnim skladom in mednarodno finančno arhitekturo
ECB je aktivno prispevala k razpravam v okviru Mednarodnega denarnega sklada. MDS je leta 2023 sklenil povečati financiranje iz kvot ter še naprej prilagajal svoja orodja in podpiral Ukrajino.
ECB je imela še naprej aktivno vlogo v razpravah o mednarodnem denarnem in finančnem sistemu v Mednarodnem denarnem skladu in drugih forumih, pri čemer je v skupnih evropskih stališčih, sprejetih v teh forumih, spodbujala stališče centralne banke.[79] V letu 2023 so ključne teme vključevale pregled kvot MDS, prilagoditev posojilnih politik in orodij MDS ter vprašanja v zvezi s posebnimi pravicami črpanja in njihovim usmerjanjem.
Glavni cilj ECB, ohraniti stabilnosti cen, je določen v členu 127(1) Pogodbe o delovanju Evropske unije. Pogodba nadalje določa, da ECB, »če to ni v nasprotju s ciljem stabilnosti cen«, podpira tudi splošne ekonomske politike v Evropski uniji z namenom prispevati k doseganju ciljev Unije, opredeljenih v členu 3 Pogodbe o Evropski uniji.[83] V tem okvirju pojasnjujemo, kako se sekundarni cilj upošteva pri izvajanju denarne politike in poročanju ECB.[84]
Kako ECB uresničuje svoj sekundarni cilj v sklepih o denarni politiki
Kako ECB predstavlja učinke svojih ukrepov na sekundarni cilj
ECB opravlja ključno delo na področju okoljskih, socialnih in upravljavskih tem. Za javno institucijo, kot je ECB, to pomeni odgovornost do državljanov Evropske unije (EU) in njihovih izvoljenih predstavnikov, komuniciranje in dialog z različnimi ciljnimi skupinami, spoštovanje najvišjih standardov poklicne etike in transparentnosti, opolnomočenje zaposlenih in spodbujanje dobrega počutja ter spoprijemanje s podnebnimi in okoljskimi vplivi in tveganji.
ECB je leta 2023 nadaljevala delo v zvezi z okoljskimi, socialnimi in upravljavskimi temami.
Tukajšnji povzetek glavnih okoljskih, socialnih in upravljavskih dogajanj v letu 2023 dopolnjujejo drugi razdelki v letnem poročilu in dodatne informacije, ki so na voljo na spletnem mestu ECB (tabela 11.1).
Podnebna tveganja se vse bolj vključujejo v splošni okvir obravnavanja tveganj.
ECB obravnava okoljska, socialna in upravljavska tveganja v okviru upravljanja finančnih in nefinančnih tveganj, kot je opisano v poglavju o upravljanju tveganj v zaključnem računu ECB 2023.
Podnebno stresno testiranje se je začelo leta 2022 in se odtlej redno izvaja. Je sestavni del ukrepov, da se podnebna tveganja postopno vključijo v splošni okvir tveganj. ECB je v prvem podnebnem stresnem testu v Eurosistemovi bilanci stanja ocenila občutljivost Eurosistemovega profila finančne tveganosti na podnebne spremembe in s tem okrepila zmožnost Eurosistema, da ocenjuje podnebna tveganja. Na podlagi rezultatov so bile prvič ocenjene posledice podnebnih tveganj za bilanco ECB.
Ozaveščenost o poklicni etiki in integriteti je leta 2023 ostala ena od glavnih prednostnih nalog.
Ob večji ozaveščenosti na področju poklicne etike in integritete ter enostavnejšem dostopu do nasvetov o poklicni etiki se je število prošenj izrazito povečalo, in sicer s 1.690 v letu 2022 na 2.767 v letu 2023 (graf 11.1).
Preverjanje skladnosti, ki je bilo izvedeno ob podpori zunanjega revizorskega podjetja, je potrdilo, da zaposleni v ECB in člani organov na visoki ravni, ki prihajajo iz ECB, na splošno upoštevajo pravila o zasebnih finančnih transakcijah.
Neodvisni Odbor ECB za poklicno etiko dopolnjuje strukturo upravljanja v ECB. Svetuje visokim uradnikom ECB o vprašanjih poklicne etike, ki se večinoma nanašajo na zasebne aktivnosti in pridobitne dejavnosti po izteku mandata, ter ocenjuje njihove izjave o interesih. Poleg tega Odbor za poklicno etiko spremlja evropska in mednarodna dogajanja na področju poklicne etike in dobrega ravnanja. Svetuje tudi o zaželenih nadgraditvah okvira poklicne etike za visoke uradnike ECB, kot je na primer nedavna okrepitev pravil o zasebnih finančnih transakcijah.
Odbor za poklicno etiko in skladnost poslovanja je še naprej podpiral nacionalne centralne banke in pristojne nacionalne organe pri izvajanju smernic o poklicni etiki iz leta 2021 ter dajal usmeritve o koherentni in konsistentni razlagi standardov poklicne etike v Eurosistemu. Odbor je poleg tega organiziral srečanja o temah skupnega interesa, ki se jih je udeležilo več kot 50 različnih javnih institucij in organizacij, da bi se seznanil in obogatil z različnimi stališči.
Na evropski ravni je imela ECB leta 2023 še naprej aktivno vlogo v medinstitucionalnih pogajanjih o ustanovitvi neodvisnega organa EU za poklicno etiko.
Na mednarodni ravni pa je ECB tesno sodelovala pri izmenjavi znanja in določanju standardov v etični mreži multilateralnih organizacij, tako v vlogi podpredsednice mreže kot tudi v obliki prispevkov k sejam in letni konferenci. ECB je prispevala tudi k prvemu pregledu izvajanja konvencije Združenih narodov proti korupciji v EU.
Vse nižja, vendar še vedno daleč previsoka inflacija in vedno bolj oprijemljivi učinki zaostrovanja denarne politike ECB na gospodarstvo so v letu 2023 ustvarili zahtevno komunikacijsko okolje za ECB. V času izjemne negotovosti in krize zaradi visokih življenjskih stroškov se je ECB pri komuniciranju osredotočala na to, da ljudi in podjetja prepriča o svoji zavezanosti temu, da bo inflacijo vrnila na ciljno raven ter da bo to dosegla s ključnimi orodji denarne politike, ki jih ima na voljo.
Vodilno načelo ECB pri komuniciranju je bilo »pojasni in še enkrat pojasni«, da bi ljudje bolje razumeli njene odločitve.
ECB je zato okrepila obveščanje o denarni politiki. Ker je zaostrovanje denarne politike začelo kazati nameravani učinek, tj. zaviranje povpraševanja, je bilo pomembno pojasniti odločitve ECB in znova poudariti, da je njen glavni mandat boj proti inflaciji. Poleg številnih javnih govorov, ki so jih imeli nosilci odločanja v ECB, je bilo v več objavah na blogu ECB pojasnjeno, kako inflacija vpliva na realne dohodke in kako pomembne so strukturne politike vlad pri obvladovanju inflacije, ter analizirano, zakaj je delež aktivnega prebivalstva rekordno visok. V podkastu ECB so bili opisani dejavniki, ki poganjajo inflacijo, v posebni poletni šoli podkasta pa je bila podrobneje opisana vloga ECB pri ohranjanju cenovne stabilnosti.
Obenem so legitimna vprašanja o tem, zakaj ECB ni predvidela skokovitega porasta inflacije in zakaj so bile makroekonomske projekcije tako zgrešene, terjala odgovore. Jasnost in točnost projekcij Eurosistema sta še posebej pomembni za zasidranje pričakovanj in okrepitev verodostojnosti denarne politike ECB. Podobno je bilo bistvenega pomena pojasniti različne vire negotovosti in komunicirati brez vzvišenosti, da bi se spodbujalo zaupanje.
ECB je s komuniciranjem skušala izgube v bilanci ECB in centralnih bank Eurosistema umestiti v kontekst.
Leta 2023 so se ECB in druge centralne banke v Eurosistemu soočale z izgubami v svojih bilancah zaradi preteklih sklepov o denarni politiki, zlasti obsežnih nakupov vrednostnih papirjev. ECB si je še posebej prizadevala pojasniti, kako centralne banke ustvarjajo dobiček ali izgubo, in sicer v posebnem pojasnjevalnem članku. Tako je ECB te izgube umestila v kontekst večletnih velikih dobičkov in poudarila, da je njena naloga sprejemati sklepe o denarni politiki, ki prispevajo k cenovni stabilnosti, ne pa ustvarjati dobiček.
Druga velika komunikacijska prizadevanja v letu 2023 so se osredotočala na prihodnost naše valute, bodisi v obliki gotovine bodisi v digitalni obliki.
ECB je ob pomoči evropske javnosti začela oblikovati naslednjo serijo eurskih bankovcev.
ECB je poudarjala, da bo gotovina vedno na voljo – dopolnjeval pa bi jo lahko digitalni euro.
Obveščanje o zavezanosti gotovini je bilo leta 2023 še posebej pomembno, ker se ECB pripravlja na morebitno uvedbo digitalnega eura.
Gledano v celoti so skupna prizadevanja in širše medijsko pokritje uspeli promovirati projekt digitalnega eura in izboljšati razumevanje. Analize kažejo, da je bilo zanimanje za digitalni euro sprva največje med mlajšimi generacijami Evropejcev, vendar sta se ozaveščenost in razumevanje razširila med vse starostne skupine.
Leta 2023 je ECB praznovala svojo 25. obletnico. Ob tej priložnosti je ECB organizirala dogodek, ki so se ga udeležili najvišji predstavniki institucij Evropske unije, Nemčije kot države gostiteljice ECB in drugih držav v euroobmočju ter nekdanja predsednika ECB, Jean-Claude Trichet in Mario Draghi. Poleg tega je ECB ob koncu leta 2023 in v začetku leta 2024 skupaj z drugimi institucijami EU obeležila 25 let obstoja eura. Ob teh zgodovinskih mejnikih je ECB izpostavila uspešnost enotne valute ter koristi, ki jih prinaša prebivalcem Evrope kot zgled stabilnosti po svetu in simbol evropske enotnosti.
Povezovanje z mladimi prek kampanje »stabilnost je naše delo« na družbenih omrežjih.
ECB je leta 2023 na družbenih omrežjih izvedla kampanjo »stabilnosti je naše delo«, da bi se povezala zlasti z mladimi. Namen je bil interaktivno in osebno pojasniti osrednje vidike ECB in njenega dela: ohranjanje stabilnosti cen, vlogo bančnega nadzora in vpliv odločitev ECB na vsakodnevno življenje. V kampanji je bilo zabeleženih 166 milijonov ogledov, dosegla pa je 43 milijonov mladih.
V primerjavi z letom 2022 je bilo več prošenj javnosti za dostop do dokumentov, vključno z občutnim povečanjem prošenj za dostop do dokumentov o institucionalnih in upravljavskih temah.
Dostop javnosti do dokumentov ECB je sestavni del politike transparentnosti v ECB. Spodbuja odprtost ECB in krepi njeno demokratično legitimnost.
ECB je leta 2023 prejela več prošenj javnosti za dostop do dokumentov (73) kot leta 2022 (63). Medtem ko so se prošnje še naprej nanašale na širok spekter tem, med drugim na vprašanja bančnega nadzora ali odmevne pobude, kot je projekt digitalnega eura, se je zelo povečalo število prošenj javnosti za dostop do dokumentov o institucionalnih in upravljavskih temah, kar kaže na večje zanimanje javnosti za takšne teme.
V skladu z zavezanostjo ECB transparentnosti so bili dokumenti, posredovani javnosti na podlagi prošenj za dostop, objavljeni v javnem registru dokumentov ECB. Poleg tega je ECB, da bi povečala transparentnost, pripravila povzetek tem, na katere so se nanašale prošnje javnosti za dostop do dokumentov, ki jih je ECB prejela od leta 2004.
Evropski varuh človekovih pravic ni izdal nobenih ugotovitev o nepravilnostih v zvezi z s tem, kako ECB obravnava prošnje javnosti za dostop do dokumentov.
Pobude ECB za večjo transparentnost, odprtost in stik z državljani so dobile priznanje s tem, da so bile uvrščene v ožji izbor za nagrado evropskega varuha človekovih pravic o dobrem upravljanju 2023 za prizadevanja, da »državljanom EU pomaga bolje razumeti denarno politiko v času visoke inflacije«.
Ob postopnem vračanju v pisarne od leta 2022 dalje se je ECB osredotočala na politike in programe, katerih cilj je spodbujati ravnotežje med poklicnim in zasebnim življenjem, razvoj zaposlenih in organizacijsko odpornost. Januarja 2023 je bila uvedena nova politika dela na daljavo, ki podpira fleksibilnost zaposlenih in pripravnikov. Leta 2023 je bil dostop do nove virtualne učne platforme EUREKA omogočen institucijam v celotnem Evropskem sistemu centralnih bank (ESCB) in enotnem mehanizmu nadzora (EMN), tako da so bile priložnosti za učenje in mobilnost še bolj dostopne. V skladu s ciljem, da vzpostavi kulturo dejanske vključenosti, je ECB imenovala mediatorja ter svetovalca za raznolikost in vključenost na področju človeških virov.
Po prehodni fazi v letu 2022 je 1. januarja 2023 začela veljati nova politika dela na daljavo. Na podlagi pozitivnih izkušenj v času dela od doma med pandemijo nova politika zaposlenim zagotavlja fleksibilne možnosti dela na daljavo. Zaposlenim in pripravnikom v ECB omogoča, da delajo na daljavo do 110 dni na leto, če je to združljivo s poslovnimi potrebami.
Na voljo je bilo usposabljanje, da se neguje trajna kultura vzajemnega spoštovanja.
Evropski centralni banki je pomembno, da prisluhne zaposlenim, zato je v začetku leta 2023 izvedla anketo o utripu v organizaciji. Rezultati ankete so pokazali, da so zaposleni še naprej zavzeti, predani in povezani z delom ECB. Vseeno je treba delovno kulturo še okrepiti. Na podlagi ugotovitev ankete je Izvršilni odbor začel pobudo, da se vzpostavi takšna organizacijska kultura, v kateri se zaposleni naučijo, kako se učinkovito odzvati na neustrezno vedenje. Uvedene so bile interaktivne delavnice, ki so prispevale h krepitvi kulture »ne bodi tiho« in k temu, kako lahko bolje delamo skupaj.
ECB je nadaljevala z izvajanjem programa za krepitev sposobnosti vodenja, da bi razvila vodstvene sposobnosti in povečala učinkovitost vodenja. Organizirala je tudi zadnjih sedem izvedb programa usposabljanja za ženske na vodstvenih položajih, ki se je začel leta 2014 in katerega cilj je doseči večjo zastopanost žensk v ECB. Naslednja pomembna priložnost za razvoj je bila na voljo v obliki mentorskega portala, ki zaposlenim in pripravnikom omogoča ponujanje mentorstva in iskanje mentorjev. Do konca leta 2023 je bilo zabeleženih skoraj 100 razmerij med mentorji in pripravniki.
Glavne pobude so se začele izvajati v okviru strategije učenja in razvoja znotraj ESCB in EMN.
V okviru strategije učenja in razvoja znotraj ESCB in EMN so se začele izvajati nadaljnje glavne pobude. Pristojni nacionalni organi in nacionalne centralne banke so bili vključeni v platformo EUREKA, ki omogoča dostop do širokega nabora priložnosti za učenje in razvoj v celotnem ESCB in EMN. Oktobra 2023 se je začel izvajati program izobraževanja za vodilne s področja centralnega bančništva in bančnega nadzora. Med letom sta potekala dva uspešna hekerska maratona z udeleženci iz celotnega ESCB in EMN. Prvi »hekaton« je potekal februarja na temo decentraliziranih financ, drugi pa novembra v prostorih ECB o podnebnih spremembah.
ECB s pripravniškim programom spodbuja evropsko povezovanje mladih diplomantov in jim daje priložnost, da pridobijo praktične izkušnje in v praksi uporabijo znanje, ki so ga pridobili med študijem. Obenem ECB uživa tudi prednosti, ki jih prinašajo pripravniki z znanjem o trenutnem stanju akademskih raziskav ter z navdušenjem in svežimi idejami. S 1. decembrom 2023 se je pripravniška plača povečala na 1.170 EUR mesečno oziroma na 2.120 EUR mesečno za doktorske študente, ki so zaključili vsaj dve leti doktorskega študija, kadar gre za pripravniško prosto delovno mesto na tej ravni. Pripravniki prejemajo tudi nadomestilo za nastanitev.
ECB si dolgoročno prizadeva, da bi odslikavala evropsko družbo in vzpostavila kulturo dejanske vključenosti. V ta namen je ECB krepila institucionalno podlago s tem, da je podpirala šest mrež raznolikosti in vključenosti ter uvedla učni program o vključenosti za zaposlene, ekipe in vodje. Vzpostavila je tudi dve novi funkciji, da bi ustvarila kulturo, ki temelji na vključenosti, vzajemnem spoštovanju in psihološki varnosti: od leta 2023 novi mediator preprečuje in obravnava trenja na delovnem mestu s pomočjo vodenega dialoga, medtem ko novi svetovalec za raznolikost in vključenost na vse ljudi in kulturne teme gleda skozi prizmo raznolikosti in vključenosti.
ECB je tudi v letu 2023 obravnavala raznolikost spolov kot eno od pomembnih tem, hkrati pa je sprejemala vse vidike raznolikosti in spodbujala vključujočo kulturo. To se kaže na področjih, kot so certifikat »EDGE Move & EDGEplus«, napredek pri doseganju ciljnih deležev žensk v obdobju 2020–2026, plačani starševski dopust za starša, ki ni rodil otroka, pilotni projekt pripravništva za kandidate z motnjo avtističnega spektra, dogodki osveščanja o rasni in etnični pripadnosti, zavezništvo, invalidnost in vključenost oseb LGBT+.
ECB je v iskanju najboljših talentov Evrope sodelovala na več poklicnih sejmih za slabo reprezentirane skupine, na primer na največjem evropskem poklicnem sejmu za temnopolte, ki ga je organiziral ADAN (Afro Deutsches Akademiker Netzwerk), na poklicnem sejmu Sticks & Stones za talente in zaveznike LGBTIQ+ ter na sejmu herCAREER za poklicno napredovanje žensk. ECB je objavljala prosta delovna mesta tudi na platformi myAbility, da bi pritegnila kandidate z invalidnostjo. ECB je še naprej ponujala štipendijo za ženske, da bi okrepila število žensk, ki se prijavljajo na delovna mesta, in bila vključujoča do ljudi različnih socialno-ekonomskih ozadij. Poleg tega je ECB v znak solidarnosti in podpore uvedla štipendijo za 15 ukrajinskih študentov, ki so bili v Ukrajini vključeni v magistrski študij.
Razumevanje posledic, ki jih imajo podnebne spremembe in zeleni prehod za gospodarstvo in finančni sektor, je bistveno za izpolnjevanje mandata ECB.
Podnebne spremembe napredujejo in dlje ko čakamo na zmanjšanje emisij in prehod v bolj zeleno gospodarstvo, višji so stroški.[91],,[92] Kljub doseženemu napredku svet še vedno ni na dobri poti, da bi globalno zvišanje temperature omejil na 1,5°C v primerjavi s predindustrijsko ravnijo.[93] To pomeni, da se povečujejo tveganja, povezana s podnebnimi spremembami in nenadnim prehodom, kar vpliva na denarno politiko ter stabilnost finančnega in bančnega sistema. Zato je bistveno, da ECB razume posledice za gospodarstvo in finančni sektor, da bi lahko izpolnila svoj mandat.
Zaradi tega je ECB v koordinaciji centra za podnebne spremembe še naprej uresničevala podnebno agendo v sodelovanju z internimi deležniki in z Eurosistemom, in sicer prek relevantnih odborov in namenskih forumov o podnebju. ECB je v letu 2023 še naprej upoštevala cilje in okoljske vidike evropske podnebne zakonodaje pri oblikovanju strategij, projektov in politik.
V zadnjem letu je ECB pripravila načrt v zvezi s podnebjem in naravo za obdobje 2024–2025, v katerem predstavlja aktivnosti, ki jih bo izvajala, da bi dosegla svoje strateške podnebne cilje. Opredelila je tudi tri področja, na katera bo osredotočala svoja prizadevanja: usmerjanje prehoda v zeleno gospodarstvo, razumevanje povečanih materialnih posledic podnebnih sprememb in napredovanje na področju tveganj v zvezi z naravo.
Konkreten napredek je bil dosežen na več frontah, pri čemer je bil zajet širok spekter nalog ECB (slika 11.3).
ECB je proučevala gospodarske in finančne posledice podnebnih sprememb ter vpliv na izvajanje njenih nalog.
Evropski sistem centralnih bank je v prizadevanjih, da bi izboljšal razpoložljivost podnebnih podatkov, objavil podnebne statistične kazalnike o trajnostnem financiranju, emisijah toplogrednih plinov in fizičnih tveganjih (glej razdelek 7.2).
ECB si prizadeva, da bi bolje razumela, kako podnebna tveganja ogrožajo gospodarstvo in finančni sistem, ter oblikovala ustrezen makrobonitetni odziv.
Kar zadeva bančni nadzor, so kreditne institucije, nadzorovane v okviru enotnega mehanizma nadzora, sicer dosegle velik napredek na področju praks upravljanja podnebnih in okoljskih tveganj, vendar številne institucije do marca 2023 niso dosegle pričakovanega napredka. ECB bo še naprej natančno spremljala napredek bank in po potrebi sprejemala izvršilne ukrepe.[95]
ECB si prizadeva izboljšati varnost in trajnostnost eurskih bankovcev.
ECB že več let stalno izboljšuje varnost in trajnostnost eurskih bankovcev v celotnem gotovinskem ciklu.[96] Leta 2023 je objavila študijo o okoljskem odtisu eurskih bankovcev kot plačilnega instrumenta. Prihodnji eurski bankovci se razvijajo v skladu z načeli okolju prijaznega načrtovanja, kar pomeni, da se okoljski vidiki upoštevajo v vseh fazah razvoja bankovcev (glej razdelek 6.2).
ECB analizira in prispeva k razpravam o politikah za povečanje obsega trajnostnega financiranja v EU in na mednarodni ravni.
Zaposleni v ECB od leta 2021 prispevajo k tečajem usposabljanja in večstranskim strokovnim delavnicam s kolegi iz centralnega bančništva in deležniki zunaj Evropske unije. ECB je sodelovala tudi v številnih delovnih skupinah in na dogodkih s centralnimi bankami in drugimi institucijami ter v forumih, da bi promovirala podnebno agendo in izkoristila prednosti rednih izmenjav mnenj. Mednje sodijo mreža za ozelenitev finančnega sistema, Odbor za finančno stabilnost, Baselski odbor za bančni nadzor, evropski nadzorni organi in Evropski odbor za sistemska tveganja, Banka za mednarodne poravnave, G7, G20 in Mednarodni denarni sklad.
ECB je v inovativnih raziskovalnih študijah proučevala tveganja v zvezi naravo, povezavo med podnebjem in naravo ter njihov vpliv na gospodarstvo.
Inovativne raziskovalne študije o tveganjih, povezanih z naravo, so pokazale, da bo degradacija ekosistemov predstavljala izziv za podjetja in se razširila na banke, saj je skoraj 75% posojil podjetjem v euroobmočju (skoraj 3,24 bilijona EUR) odobrenih posojilojemalcem z visoko stopnjo odvisnosti od ekosistemskih storitev. Poleg tega je ECB prvič proučila tranzicijska tveganja ter povezavo med podnebjem in naravo. Če se upoštevajo podnebne spremembe in spremembe v rabi zemljišč, ki so glavni vzrok za izgubo biotske raznovrstnosti, je vpliv podjetij v euroobmočju na naravo enak izgubi 582 milijonov hektarjev »nedotaknjenih« habitatov po vsem svetu. Raziskave izpostavljajo pomen vključevanja podnebnih sprememb in naravnih izgub v ocenjevanje tveganj, saj sta oba vidika neločljivo povezana.
ECB si prizadeva izboljšati okoljsko uspešnost lastnih operacij in portfeljev, ki niso povezani z denarno politiko.
ECB je marca 2023 začela objavljati letna podnebna finančna razkritja o portfeljih, ki niso povezani z denarno politiko, ki skupaj z okoljsko izjavo kažejo vpliv operacij ECB na okolje in ogljični odtis s strani ECB financiranih emisij ter s tem povezane cilje.[97] Ažurirani podatki o okoljski uspešnosti ECB v letu 2023 bodo na voljo tekom leta 2024.
ECB je v letu 2023 dosegla nadaljnji napredek pri razvoju in izvajanju inovativnih rešitev, ki povečujejo učinkovitost njenih procesov. Digitalne rešitve, vključno z umetno inteligenco, strojnim učenjem, roboti in klepetalnimi roboti, so se začele uporabljati v celotni organizaciji.
V ECB se je na področju centralnega bančništva umetna inteligenca začela uporabljati za poglobitev razumevanja o oblikovanju cen in dinamiki inflacije v Evropski uniji. Spletno strganje in strojno učenje sta se uporabljala za zbiranje ogromnih količin podatkov v realnem času o cenah posameznih izdelkov.[98] Na področju bančnega nadzora je v okviru programa nadzorniške tehnologije, ki se je začel izvajati leta 2019, na voljo 14 orodij, s pomočjo katerih lahko nadzorniki zbirajo in analizirajo velike količine kvantitativnih in kvalitativnih podatkov, avtomatizirajo procese, bolje sodelujejo in uporabljajo umetno inteligenco za pospešitev in izboljšanje nadzorniške analize.[99]
Poleg tega inovacije močno spodbuja tudi Izvršilni odbor ECB. Februarja 2023 so člani Izvršilnega odbora prvič sodelovali na forumu inovacij, ki je potekal v formatu fizične »tržnice«, kjer so bili primeri pomembnejših inovacijskih projektov ECB predstavljeni v živo in interaktivno.
Moja poklicna pot v ECB je bila izredno poučna. Sprejela sem tveganje z novim delovnim mestom v novi državi. Evropski centralni banki sem se pridružila na začetku, kot mlada raziskovalna analitičarka v statističnem oddelku, ki se je še razvijal. Ker je imela ECB le nekaj sto zaposlenih, smo morali vsi delati na več področjih. Običajni dan je bil raznolik: Razpravljala sem o potrebah na političnih področjih, načrtovala statistične okvire, programirala kodekse in občasno pripravljala osnutke govorov. Ker so bile institucionalne politike še vedno v povojih, sem bila vesela, da so se moje ustvarjalne rešitve pogosto hitro začele uporabljati.
Ko je ECB dozorela, so se odprle poti za poklicno rast. V okviru statistike sem delala na več različnih področjih in sem lahko poglobila svoje strokovno znanje in izkušnje. Naloge, ki so mi ostale v najboljšem spominu, so bile med drugim vodenje obiskov v naših nacionalnih centralnih bankah in pristojnih nacionalnih organih za spodbujanje odnosov ter svetovanje o pripravah na poročanje novim članicam euroobmočja.
Zdaj sem v novoustanovljeni podatkovni pisarni, katere cilj je optimizirati institucionalno upravljanje podatkov (tudi na področjih, kot je umetna inteligenca) in poročati glavnemu uradniku za podatke. Prispevam tudi k forumu o raznolikosti in vključevanju. To so transverzalne vloge in zadovoljna sem, da sodelujem z raznolikimi skupinami ter prispevam k oblikovanju širših politik ECB in vplivanju nanje.
Bilo je tudi nekaj težav, na primer brexit, ki je povzročil negotovost glede dela tukaj, vendar se zaradi dinamičnega okolja, motiviranih sodelavcev in stalnih možnosti za razvoj najbolj spominjam uspehov.
Dobro se spominjam slovesnosti ob odprtju ECB junija 1998. Bil sem član majhne skupine organizatorjev tega velikega dogodka. V ekipi smo bili zelo navdušeni in povezani. Spopadli smo se z vsemi organizacijskimi izzivi, povezanimi z ustanovitvijo nove institucije, ki se je hitro postavila na noge. Še več let potem sem z veseljem sodeloval pri organizaciji javnih in kadrovskih dogodkov v ECB, saj sta se obseg in doseg dogodkov kar naprej širila in razvijala.
Če preskočim na današnji dan: Zdaj delam na oddelku za jezikovne storitve, potem ko sem leta 2016 izkoristil priložnost za notranjo mobilnost. Skrbim za naloge na področju upravljanje proračuna, javnih naročil in prodaje, povezane s prevajanjem in urejanjem, ter zagotavljam ustrezno pokritost vseh 24 uradnih jezikov Evropske unije. Te podporne funkcije so bistvene za podporo ECB pri jasnem in učinkovitem komuniciranju s strokovno in nestrokovno javnostjo. Tako kot v vsej ECB še naprej uporabljamo najnovejše tehnologije. Tako na primer za povečanje učinkovitosti naših procesov skupaj s sodelavci uporabljamo tehnike umetne inteligence.
Če pogledam to dolgo in razburljivo pot, sem ponosen, da sem prispeval svoj del pri ustanovitvi ECB kot institucije svetovnega pomena, ki skrbi za stabilnost cen in varen finančni sistem za približno 350 milijonov ljudi v euroobmočju. Hvaležen sem tudi, da sta mi bili omogočeni poklicna in osebna rast v celotni karieri v ECB.
Deset let pozneje, ko je ECB zaradi finančne krize postala gostiteljica neodvisnega Evropskega odbora za sistemska tveganja (ESRB), sem imel priložnost, da poskusim nekaj novega. Na začetku leta 2010 so mi ponudili delo vodje projekta za ustanovitev ESRB. Leto pozneje sem bil imenovan za vodjo sekretariata ESRB. Od takrat si vsak dan resnično prizadevam za ohranitev odpornosti finančnega sektorja v širokem institucionalnem okolju, skupaj s centralnimi bankami in nadzorniki na evropski in nacionalni ravni ter izjemno skupino sodelavcev iz ECB in institucij, ki so članice ESRB.
Ko sem se leta 1995 pridružila Evropskemu monetarnemu inštitutu, sem bila med prvimi sto sodelavci, pristojnimi za priprave na uvedbo eura kot enotne valute za Evropo. Leta 1998 sem se hitro seznanila s tem, kako ECB sodeluje z nacionalnimi centralnimi bankami. Z veseljem sem pomagala usklajevati celotno testiranje in skrbela, da so na novo vzpostavljeni sistemi delovali dobro pri izvajanju operacij denarne politike, izvrševanju plačil in pri zbiranju statističnih podatkov po vsej Evropi.
Ker si ECB prizadeva spodbujati notranjo mobilnost, sem delala na šestih različnih poslovnih področjih (plačila, IT, kadri, sekretariat, statistika in trgi). To mi je omogočilo, da sem bolje spoznala ključne vidike centralnega bančništva in izpopolnila svoje znanje na področju projektnega vodenja, upravljanja človeških virov in vodenja. Spodbujala me je izpostavljenost različnim perspektivam in načinom razmišljanja in uspelo mi je zgraditi trajne mreže in prijateljstva po vsej Evropi.
Navdihuje me poslanstvo ECB in ponosna sem, da sem prispevala k uspehu pobud za upravljanje sprememb v korist Evrope. Tak primer je uvedba našega sistema za upravljanje dokumentov in evidenc, ki je ključen za učinkovito izmenjavo in razširjanje informacij med sodelavci v nacionalnih centralnih bankah ter za varovanje institucionalnega spomina ECB.
Zdaj sem zelo zadovoljna, da sem odgovorna za oddelek Storitve finančnih operacij. Rada sem blizu trgom in uživam v mešanici vsakodnevnih operacij in zanimivih projektov, ki vključujejo sodelovanje z različnimi poslovnimi področji ECB, centralnimi bankami in zunanjimi partnerji. Pred kratkim smo za Evropsko komisijo ustanovili storitve davčnih in plačilnih agencij.
V prostem času rada berem, kuham in hodim v hribe. Sem aktivna članica pohodniškega kluba ECB, ki je odlična priložnost za druženje s sodelavci zunaj službe in za izlete v naravo na različnih koncih Evrope.