Työmme inflaation hillitsemiseksi edistyi vakaasti vuonna 2023. Vuoden alussa kokonaisinflaatio lähenteli vielä ennätyslukemia. Aiempien tarjonta- ja kysyntäsokkien vaikutukset nostivat edelleen hintoja, joskin aiempaa vähemmän. Kahden tärkeän osa-alueen kehitys viitoitti kuitenkin tietä inflaation nopeaan hidastumiseen vuoden mittaan.
Aiempien sokkien vaikutukset alkoivat ensinnäkin vaimeta. Venäjän perusteeton sota Ukrainaa vastaan oli saanut energian hinnat huimaan nousuun, mutta vuonna 2023 ne laskivat tuntuvasti, ja maailmanlaajuiset tarjontakapeikot vähenivät entisestään. Puolet inflaation hidastumisesta vuonna 2023 johtui energiahintojen laskusta. Toiseksi EKP jatkoi rahapolitiikan kiristämistä, mikä vähensi kysyntää ja auttoi siten hidastamaan inflaatiota. Nostimme ohjauskorkoja tammi- ja syyskuun välisenä aikana yhteensä 2,00 prosenttiyksikköä.
Koska tilanne oli hyvin epävarma, teimme korkopäätökset saamamme datan perusteella. Jotta pystyimme määrittämään tarvittavat koronnostot tarkasti, otimme käyttöön kolme kriteeriä: inflaationäkymät, pohjainflaation kehityksen ja rahapolitiikan välittymisen voimakkuuden. Syyskuussa havaitsimme, että inflaationäkymät olivat kohenemassa ja rahapolitiikka välittyi talouteen tehokkaasti. Pohjainflaatio oli kuitenkin yhä nopeaa ja kotimaiset hintapaineet olivat voimakkaat.
Näiden tietojen perusteella katsoimme, että EKP:n ohjauskorot olivat saavuttaneet tason, jota riittävän pitkään ylläpitämällä edesautetaan tuntuvasti inflaation palautumista tavoitteemme mukaiseksi kohtuullisen ajan kuluessa. Sitouduimme pitämään korot tällä tasolla niin kauan kuin on tarpeen ja määrittämään vastedeskin rahapolitiikan rajoittavuuden tason ja keston tuoreimpien tietojen perusteella ja samoin kriteerein.
Jatkoimme myös eurojärjestelmän taseen normalisointia, jotta se pysyisi kokonaislinjauksemme mukaisena. Tase pieneni yli 1 000 miljardia euroa vuonna 2023. Se johtui suurelta osin kohdennettujen pitempiaikaisten rahoitusoperaatioiden erääntymisestä ja takaisinmaksujen aikaistamisesta. Vuoden edetessä lopetimme lisäksi uudelleensijoitukset omaisuuserien osto-ohjelmassa. Joulukuussa ilmoitimme, että uudelleensijoitukset pandemiaan liittyvässä osto-ohjelmassa lopetetaan asteittain.
Inflaation hillitsemisen ohella edistyimme toimissa, joilla ilmastoriskit otetaan huomioon tehtävissämme. Maaliskuussa julkaistiin ensimmäiset ilmastotiedot eurojärjestelmän yrityslainaomistuksista. Lokakuussa 2022 olimme alkaneet suunnata yrityslainojen ostoja ilmastotehokkaisiin liikkeeseenlaskijoihin, ja hiili-intensiteetti laski erääntyneiden yrityslainojen uudelleensijoituksissa noin kaksi kolmasosaa lokakuun 2022 jälkeisen 12 kuukauden aikana.
Vuonna 2023 edistyimme myös huomattavasti maksujärjestelmän kehittämisessä – työmme yhdellä keskeisellä osa-alueella. Maaliskuussa tukkumarkkinoilla otettiin käyttöön uusi T2-maksujärjestelmä. Järjestelmällä yhdenmukaistetaan ja tehostetaan EU:n rahoitusmarkkinoita, virtaviivaistetaan keskuspankkirahan likviditeetinhallintaa ja otetaan käyttöön uusi reaaliaikainen bruttomaksujärjestelmä, joka korvaa vuodesta 2007 käytössä olleen TARGET2-järjestelmän.
Marraskuussa käynnistimme lisäksi digitaalista euroa koskevan hankkeen valmisteluvaiheen kaksi vuotta kestäneen tuloksekkaan tutkimusvaiheen jälkeen. Valmisteluvaiheessa luodaan perusta digitaalisen euron mahdolliselle liikkeeseenlaskulle. Digitaalinen euro ei korvaisi käteistä rahaa, vaan täydentäisi sitä. Käteinen on edelleen yleisimmin käytetty maksuväline euroalueen kansalaisten keskuudessa, ja selvä enemmistö pitää tärkeänä, että käteisellä voi maksaa jatkossakin.
Tämä on myös osasyynä siihen, että EKP valmistelee uutta eurosetelisarjaa – onhan euro Euroopan yhtenäisyyden konkreettisin ja näkyvin symboli. EKP:n neuvosto valitsi uudelle setelisarjalle kaksi mahdollista teemaa: ”Eurooppalainen kulttuuri” sekä ”Joet ja linnut”. Teemat valittiin kesällä 2023 tehdyn kahden julkisen mielipidekyselyn perusteella. EU:n kansalaiset saavat tilaisuuden kertoa mielipiteensä myös esivalinnassa jatkoon päässeistä kuva-aiheista. EKP valitsee lopulliset kuva-aiheet aikataulun mukaan vuonna 2026.
Vuonna 2023 EKP juhlisti myös 25-vuotistaivaltaan ja Kroatian liittymistä euroalueeseen. Kroatia otti euron käyttöön tammikuussa, ja euroalueeseen kuuluu nyt 20 maata – melkein kaksi kertaa enemmän kuin yhteisen rahan käyttöönoton yhteydessä. Euroalueen laajeneminen on osoitus siitä, että rahaliitto on edelleen houkutteleva vaihtoehto yhä vaikeammin ennakoitavassa maailmassa. Vuonna 2023 euron kannatus kansalaisten keskuudessa hipoi huippulukemia.
Kaikkea tätä ei olisi voitu tehdä ilman kovaa työtä ja EKP:n henkilöstön omistautumista tärkeimpään tehtäväämme eli hintavakauden ylläpitämiseen euroalueella. EKP:n ja sen henkilöstön johtaminen on minulle kunniatehtävä.
Euroalueen työttömyysaste oli vuonna 2023 keskimäärin 6,5 %. Tammikuun 6,6 prosentista se laski maaliskuussa 6,5 prosenttiin ja pysyi lopun vuotta kutakuinkin vakaana.
Joulukuussa 2023 euroalueen kokonaisinflaatio oli 2,9 %, kun se joulukuussa 2022 oli ollut 9,2 %. Hidastumista tapahtui entistä tasaisemmin useissa erissä.
EKP nosti ohjauskorkojaan vuoden 2023 aikana vielä 2,00 prosenttiyksiköllä, jolloin EKP:n talletuskorko nousi 4 prosenttiin. Rahapolitiikan kiristyminen välittyi voimakkaasti talouteen.
Euroalueen pankkien ydinpääomasuhde (CET1) oli vuoden kolmannella neljänneksellä 15,6 %. Se oli lähellä korkeinta tasoaan sitten Euroopan pankkivalvonnan käynnistämisen, mikä kertoi pankkien sijoitussalkkujen kannattavuuden kasvusta ja riskien vähenemisestä.
60 % euroalueen kansalaisista pitää käteismaksumahdollisuutta tärkeänä. Samaan aikaan hiukan yli puolet euroalueen kuluttajista maksaa mieluiten kortilla tai muilla elektronisilla maksutavoilla.
EKP julkaisi osana laajempaa ilmastoon liittyvää toimintasuunnitelmaansa kolme uutta tilastollisten indikaattorien sarjaa, jotka koskevat kestävää rahoitusta, hiilidioksidipäästöjä ja fyysisiä riskejä.
Vuonna 2023 EKP juhlisti 25-vuotista toimintaansa, ja juhlavuoden viestillä ”Yhtenäisyyden arvo” se korosti yhtenäisvaluutan menestystä ja sen Euroopan asukkaille tuomia hyötyjä.
Uudelleensijoitusten hiili-intensiteetti väheni yli 65 % ensimmäisten 12 kuukauden aikana sen jälkeen, kun uudelleensijoituksissa alettiin lokakuussa 2022 huomioida yritysten ilmastojalanjälki.
1 Inflaatio hidastuu jyrkästi EKP:n rahapolitiikan tiukentumisen välittyessä edelleen voimakkaasti talouteen
Maailmantalous kehittyi vuonna 2023 alun perin odotettua paremmin jatkaen maltillista kasvua. Kasvu johtui pääasiassa nousevien markkinatalouksien ja Yhdysvaltojen talouskasvusta, kun taas kireät rahoitusolot ja huomattava geopoliittinen epävarmuus vaikuttivat voimakkaammin useimpiin muihin kehittyneisiin talouksiin. Maailmantalouden inflaatio hidastui selvästi, kun energiahyödykkeiden hinnat laskivat, mutta pohjainflaatiopaineet pysyivät koholla. Euro vahvistui sekä nimellisellä efektiivisellä valuuttakurssilla mitattuna että Yhdysvaltain dollariin nähden.
1.1 Maailmantalouden kasvu jatkui maltillisena ja kokonaisinflaatio hidastui
Maailmantalouden kasvu oli maltillista, kun rahapolitiikka kiristyi ja epävarmuus oli suurta
Lähteet: EKP, EKP:n laskelmat ja euroalueen talousnäkymiä koskevat EKP:n asiantuntijoiden arviot (maaliskuu 2024). Huom. ”Maailmantalouden BKT” ei sisällä euroaluetta. Pandemiaa edeltävä keskiarvo viittaa jaksoon vuodesta 2012 vuoteen 2019. Vuoden 2023 luvut ovat arvioita, jotka perustuvat EKP:n asiantuntijoiden maaliskuun 2024 arvioihin.
Maailmankaupan kasvu heikkeni, kun kysynnän rakenne normalisoitui pandemian jälkeen
Maailmankauppa oli heikkoa vuonna 2023, kun tuonnin kasvu hidastui 1,2 prosenttiin eli selvästi alle edellisvuoden 5,5 prosentin kasvun ja pandemiaa edeltäneen 3,1 prosentin keskiarvon.[3] Heikkeneminen kuvasti kolmea keskeistä trendiä. Ensinnäkin globaali kysyntä painottui tavaroista takaisin palveluihin, kun pandemiaan liittyneiden rajoitusten vaikutukset jäivät kokonaan taakse. Toiseksi kotimainen kysyntä perustui entistä enemmän kulutukseen, jossa ulkoinen kauppa on yleensä pienemmässä asemassa kuin investoinneissa. Kolmanneksi maailmantalouden kasvu sai vuonna 2023 aiempaa suuremman kontribuution nousevista markkinatalouksista, joiden ulkomaankauppaan talouskasvun muutokset vaikuttavat muita maita vähemmän. Vaikka ulkomaankaupan esteiden lisääntyminen ja yritysten kyselytutkimusten tulokset viittaavat arvoketjujen mahdollisiin alueellisiin siirtymiin, tähän mennessä näyttö ulkomaankaupan kokonaisvirtojen fragmentaatiosta on ollut rajallista.
Kuluttajahintaindeksin mukainen vuotuinen kokonaisinflaatio OECD:n jäsenmaissa Turkki pois lukien hidastui vuonna 2023 aiemmalta voimakkaalta tasoltaan energian hinnan laskun myötä. Se putosi joulukuussa 3,9 prosenttiin ja oli koko vuonna 2023 keskimäärin 5,3 % oltuaan 7,3 % vuonna 2022 (ks. kuvio 1.2, kohta a). Myös ilman energian ja elintarvikkeiden hintoja laskettu inflaatio hidastui mutta vähäisemmässä määrin, mikä viittasi siihen, että pohjainflaatiopaineet ovat pysyneet vahvoina ja laaja-alaisina. Tämä näkyi erityisen selvästi kehittyneissä talouksissa, joissa työmarkkinoiden kireys myötävaikutti palkkojen nopeaan kasvuun ja sitkeämpään palveluerän inflaatioon (ks. kuvio 1.2, kohta b).
Lähteet: Haver Analyticsin kokoamat kansalliset lähteet, OECD ja EKP:n laskelmat.Huom. EA: Euroalue. OECD:n inflaatio ei sisällä Turkkia, ja se on laskettu kansallisten kuluttajahintainflaatioiden perusteella vuotuisen yksityisen loppukulutuksen mukaisesti ostovoimapainotettuna. Pohjainflaatio on laskettu ilman energian ja elintarvikkeiden hintoja. Tuorein havainto on joulukuulta 2023.
Energiahyödykkeiden hinnat laskivat, kun kysynnän heikkous vaikutti tarjontarajoitteita voimakkaammin
Euro vahvistui nimellisellä efektiivisellä valuuttakurssilla mitattuna sekä Yhdysvaltain dollariin nähden
Vuoden 2023 lopussa keskeisiä maailmantalouden näkymiin liittyviä riskejä olivat geopoliittisten jännitteiden kiristyminen entisestään, Kiinan talouden hidastumisen syveneminen sekä yhä sitkistyneet inflaatiopaineet, joiden takia rahapolitiikkaa jouduttaisiin pitämään odotettua kireämpänä. Näiden riskien toteutuminen jarruttaisi maailmantalouden kasvua. Lisäksi globaalit raaka-ainemarkkinat pysyivät hyvin herkkinä tarjontariskeille, jotka puolestaan saattaisivat ruokkia inflaatiota ja hidastaa maailmantalouden kasvua alkavana vuonna.
Euroalueen talouskasvu heikkeni, kun korkojen nousun vaikutukset laajenivat
Lähteet: Eurostat ja EKP:n laskelmat.Huom. Vähittäiskauppa on esitetty reaalisin luvuin. Tuoreimmat tiedot palvelujen tuotannosta ovat joulukuulta 2023. Muut tiedot ovat tammikuulta 2024.
Rakennusinvestoinnit heikkenivät yleisesti ottaen edelleen vuoden 2023 aikana. Pääsyy siihen oli asuinrakennusinvestointien supistuminen, joka johtui suurista rakentamiskustannuksista, asuntolainakorkojen jatkuvasta noususta sekä pankkien luotonantokriteerien kiristymisestä, minkä vuoksi kotitalouksien rahoituksen saatavuus vaikeutui ja asuinkiinteistöjen kysyntä heikkeni. Muut rakentamisen alueet, kuten yhdyskuntarakentaminen, pysyivät vahvempina, sillä ne saivat tukea infrastruktuuri-investoinneista. Vuoden 2023 lopussa rakennusinvestoinnit olivat noin 2,1 % suuremmat kuin ennen pandemiaa supistuttuaan vuoden aikana kaikkiaan 0,6 %.
Lähteet: Eurostat ja EKP:n laskelmat.Huom. Tuoreimmat havainnot työttömyysasteesta ovat tammikuulta 2024 ja työllisyydestä sekä tehdyistä työtunneista vuoden 2023 viimeiseltä neljännekseltä.
Euroalueen julkisen talouden alijäämäsuhde laski, kun hallitukset alkoivat lopetella harkinnanvaraisia tukitoimiaan
Euroalueen julkisen talouden alijäämän suhde BKT:hen laski vuonna 2023 jatkaen pandemian huippuvaiheen jälkeistä laskutrendiään.[5] Finanssipolitiikan asteittainen kiristyminen näkyy myös finanssipolitiikan mitoituksessa, joka kiristyi maltillisesti vuonna 2023 kolmatta vuotta peräkkäin.[6] Kuitenkin vasta runsas kolmasosa vuonna 2020 aloitetusta elvytyksestä on tähän mennessä lopetettu (ks. kuvio 1.6). Tämä tarkoittaa sitä, että suhdannekorjattu rahoitusjäämä on edelleen reippaasti pandemiaa edeltäneen tasonsa alapuolella, mikä johtuu vuonna 2020 pandemian takia aloitetuista pitkäaikaisista toimista sekä vuodesta 2022 eteenpäin maksetuista energiatuista.
Lähteet: Euroalueen talousnäkymiä koskevat eurojärjestelmän asiantuntijoiden arviot (joulukuu 2023) ja EKP:n laskelmat.Huom. Finanssipolitiikan mitoitusta kuvaavaa mittaria on oikaistu tulopuolella vuodesta 2021 lähtien nettouttamalla elvytys- ja selviytymisväline NGEU:sta saadut tuet, koska näillä tuloilla ei ole makrotaloudellisesti kiristäviä vaikutuksia.
Finanssipolitiikan mitoitusta olisi syytä kiristää edelleen
Euroalueen finanssipolitiikan mitoituksen ja harkinnanvaraisten toimien hajotelma
Lähteet: Euroalueen talousnäkymiä koskevat eurojärjestelmän asiantuntijoiden arviot (joulukuu 2023) ja EKP:n laskelmat.Huom. Finanssipolitiikan mitoitusta kuvaavaa mittaria on oikaistu tulopuolella vuodesta 2021 lähtien netottamalla EU:n elpymisrahasto NGEU:n, elpymis- ja palautumistukivälineen tuet, sillä näillä tuloilla ei ole makrotaloudellisia kiristäviä vaikutuksia. ”Muut toimet” tarkoittavat pääasiassa pandemian aikana aloitettuja toimia ja niiden myöhempää lopettamista.
Finanssipolitiikan mitoituksen tiukentaminen edelleen näyttää asianmukaiselta myös rahapolitiikan näkökulmasta. Kun energiakriisi on nyt pitkälti jäänyt taakse, hallitusten tulisi jatkaa siihen liittyneiden tukien alasajoa, sillä se on välttämätöntä keskipitkän aikavälin inflaatiopaineiden kasaantumisen välttämiseksi. Muussa tapauksessa rahapolitiikkaa on kiristettävä. Pandemiaan liittyneiden toimien ja energiatukien lopettamisen lisäksi hallitusten tulisi yleisemminkin tavoitella terveempiä rahoitusasemia varmistaakseen julkisen talouden paluun kestävälle kehitysuralle.
EU tarvitsee vahvoja ja luotettavia puitteita talous- ja finanssipolitiikkojen yhteensovittamiselle
Vahva EU:n laajuinen kehys talous- ja finanssipolitiikan koordinointiin ja seurantaan olisi edelleen välttämätön. Pitkällisten keskustelujen jälkeen Euroopan unionin neuvosto päätti vuonna 2023 EU:n talouspolitiikan ohjausjärjestelmän uudistamisesta, mikä avasi tien Euroopan komission, EU:n neuvoston ja Euroopan parlamentin väliselle kolmikantaneuvottelulle. Vuodesta 2024 tulee tärkeä jakso ohjausjärjestelmän täytäntöönpanon aloittamisen kannalta.[7]
Työvoimakustannukset nousivat kotimaisen inflaation suurimmaksi taustatekijäksi loppuvuonna
1.5 Luotto- ja rahoitusolot kiristyivät voimakkaasti ohjauskorkojen noustessa
Joukkolainojen tuottojen lasku ohjauskorkojen noususta huolimatta heijasteli odotuksissa loppuvuonna tapahtunutta muutosta
Pitkät korot sekä yritysten lainakustannukset ja kotitalouksien asuntolainakustannukset
Lähteet: Bloomberg, LSEG ja EKP:n laskelmat.Huom. Kuukausihavaintoja. Euroalueen valtioiden kymmenen vuoden valtionlainojen tuotto on BKT-painotettu keskiarvo. Pankkilainojen kustannusten indikaattorit on laskettu pankkien lyhyt- ja pitkäaikaisten antolainauskorkojen aggregaattina käyttämällä uusien sopimusten 24 kuukauden liukuvaa keskiarvoa. Tuorein havainto on joulukuulta 2023.
Rahapolitiikan kiristyminen näkyi lavean rahan kehityksessä ja pankkien rahoituksenvälityksessä
Pankkien yrityksille ja kotitalouksille myöntämien lainojen korot nousivat voimakkaasti rahapolitiikan kiristymisen myötä
Pankkien luotonanto kotitalouksille ja yrityksille heikkeni selvästi vuonna 2023 luotto-olojen kiristymisen myötä (ks. kuvio 1.11). Lainojen kuukausittaiset nettovirrat olivat lähes nollatasolla vuoden kolmen viimeisen neljänneksen aikana. Pankkien kotitalouksille myöntämien lainojen vuotuinen kasvu hidastui ja oli joulukuussa 0,3 %, mikä johtuu pääasiassa asuntolainakannan kasvun hiipumisesta asuntojen hintojen laskiessa ensi kertaa vuoden 2014 jälkeen. Myös pankkien yrityksille myöntämien lainojen vuotuinen kasvu hidastui ja oli joulukuussa 0,4 %, ja yritysten koko ulkoisen rahoituksen nettovirrat olivat historiallisen alhaisilla tasoilla (ks. kuvio 1.12).
M3:n kasvu sekä yritysten ja kotitalouksien luotonannon kasvu
Lähteet: EKP ja Eurostat.Huom. Yrityksillä tarkoitetaan muita yrityksiä kuin rahoituslaitoksia. Erään ”lainat muilta kuin rahalaitoksilta ja ulkomailta” sisältyvät muut rahoituksenvälittäjät, eläkerahastot ja vakuutuslaitokset. ”Lainat rahalaitoksilta” ja ”lainat muilta kuin rahalaitoksilta ja ulkomailta” on oikaistu lainojen myyntiä ja arvopaperistamista koskevilla tiedoilla. ”Muut” tarkoittaa yhteenlaskettujen tietojen ja kuvioon sisältyvien instrumenttien erotusta, ja se koostuu pääasiassa yritysten välisistä lainoista ja kauppaluotoista. Tuoreimmat havainnot ovat vuoden 2023 kolmannelta neljännekseltä. Vuoden 2023 virta on laskettu neljän vuosineljänneksen summana vuoden 2022 viimeisestä neljänneksestä vuoden 2023 kolmanteen neljännekseen.
EKP pyrkii ymmärtämään paremmin ilmastonmuutoksen ja sen hillitsemistoimenpiteiden makrotaloudellisia vaikutuksia niiden sitoumusten mukaisesti, jotka annettiin vuosina 2020–2021 toteutetun rahapolitiikan strategian uudelleenarvioinnin yhteydessä.[11] Nämä toimenpiteet ovat olennaisen tärkeitä EKP:n ensisijaisen tavoitteen eli hintavakauden ylläpitämisen kannalta. Ilmastonmuutoksen monimutkaisuus sekä sen vaikutusten epälineaarinen ja erittäin epävarma luonne edellyttävät tehostettua makrotaloudellista analyysia ennustevirheiden rajoittamiseksi sekä ilmastonmuutoksen taloudelle aiheuttamien rakenteellisten muutosten ymmärtämiseksi.
Helleaaltojen vaikutus elintarvikkeiden hintainflaatioon Euroopassa
Sään ääriolosuhteet supistavat tyypillisesti tuotantoa lyhyellä aikavälillä, mutta taloudellinen kokonaisvaikutus on kauaskantoisempi kuin esimerkiksi asuntojen, tehtaiden ja laitteiden tuhoutumisen suora ja välitön vaikutus. Esimerkkejä tällaisista vaikutuksista ovat toimitusketjun kytkösten ja infrastruktuurin vahingoittumisen aiheuttamat häiriöt muilla alueilla tai sektoreilla. Liikevaihdon ja tuotannon supistuminen häiriöistä suoraan kärsivillä sektoreilla vähentää tavallisesti tavaroiden ja palvelujen kysyntää toisilla sektoreilla. Toinen vaikutus on epävarmuuden lisääntyminen, joka voi saada kotitaloudet ja yritykset tarkistamaan näkemyksiään katastrofiriskeistä ja vähentämään siten kulutustaan.
Pidemmillä tarkastelujaksoilla ilmastonmuutos saattaa supistaa tuotantoa myös pitkäaikaisemmin.[14] Esimerkiksi lumisateiden väheneminen uhkaa monien Euroopan hiihtokeskusten elinkelpoisuutta, ja joistakin Välimeren alueista saattaa tulla liian kuumia kesäturismille, joskin pohjoisempana jotkin alueet saattavat hyötyä muutoksesta. Maa- ja metsätalouden satotuotot todennäköisesti kärsivät keskilämpötilojen noususta. Vaikka viljelykasvien vaihtaminen saattaa lieventää joitakin vaikutuksia, lämpötilojen ja sateiden huonompi ennakoitavuus todennäköisesti heikentää maatalouden tuotantoa. Lämpötilan nousu 19–22 asteen mukavuustason yläpuolelle – mikä todennäköisesti yleistyy lämpimämmässä ilmastossa – heikentää työntekijöiden tuottavuutta.
Adaptaatio eli lämpimämpään ilmastoon sopeutuminen voisi auttaa rajoittamaan makrotaloudellisia vaikutuksia. Siihen kuuluu muun muassa ilmastointilaitteiden käyttöönotto työvoiman tuottavuuteen kohdistuvien vaikutusten vähentämiseksi tai viljelykasvien vaihtaminen maatalouden tuottavuustappioiden rajoittamiseksi. Tällaisilla toimilla on kuitenkin todennäköisesti vaikutuksia valtioiden talousarvioihin ja finanssipolitiikan liikkumavaraan.[15] Myös vakuutukset voivat toimia adaptaation apuvälineenä, mutta ilmastovakuutusturvan kattavuudessa on nykyiselläänkin merkittävä vaje Euroopassa.[16]
Päästövähennysten toteuttaminen Pariisin sopimuksen tavoitteiden saavuttamiseksi ja katastrofaalisemman ilmaston lämpenemisen estämiseksi edellyttää talouden laaja-alaista rakennemuutosta. Pääoma ja työvoima täytyy kohdentaa uudelleen sektorien ja jopa yritysten välillä ja sisällä (esim. autonvalmistajien on konvertoitava tehtaansa valmistamaan polttomoottoriautojen sijaan akkukäyttöisiä sähköajoneuvoja). Tämän uudelleenkohdistamisen onnistuminen riippuu tehokkaan siirtymäpolitiikan toimeenpanosta, markkinoiden joustavuudesta ja erityisesti talouden kyvystä rahoittaa ja hyödyntää vaadittava, huomattavan suuri investointi, hiilipäästöttömien tekniikoiden kehittämisestä sekä niiden käyttöönottoon tarvittavan ammattitaitoisen henkilöstön saatavuudesta.
Analyysi, jonka perusteella tähän mennessä toteutettujen ilmastopoliittisten toimenpiteiden taloudelliset vaikutukset jäävät lieviksi, ei todennäköisesti onnistu kuvaamaan tilannetta kattavasti.[17] Käytettävissä olevat hiilipäästöjen hintojen välittymistä koskevat mallipohjaiset arviot osoittavat vain rajallisia vaikutuksia tuotantoon ja inflaatioon.[18] Malliin kuuluvat toimenpiteet kuitenkin jäävät edelleen vaikutuksiltaan merkittävästi vajaiksi suhteessa EU:n päästövähennystavoitteisiin, ja siirtymän laajemmat vaikutukset – vahvistetun sääntelyn ja tavoitteiden vaikutukset mukaan lukien – voivat olla vaikeammin kvantifioitavissa.
Siirtymän nopeus vaikuttaa viime kädessä keskeisesti taloudellisiin vaikutuksiin: siirtymän lykkääminen edellyttää myöhemmin vielä nopeampia ja radikaalimpia politiikkatoimenpiteitä, mikä kasvattaa todennäköisyyttä, että jotkin omaisuuserät menettävät arvonsa ja rakenteellinen työttömyys kasvaa.[19] Lisäksi eri siirtymäpolitiikoilla on erilaiset vaikutukset tuottavuuteen.[20] Markkinapohjaiset politiikat, kuten hiiliverot, vaikuttavat hiili-intensiivisten yritysten tuottavuuteen vähemmän kuin muunlaiset politiikat (kuten tiettyjen tuotteiden tai prosessien kieltäminen).
Euroalueen talouden kilpailukykyyn vaikuttavat myös globaalit siirtymäpolitiikkoja koskevat valinnat. Tällaisia ovat hiilipäästöjen hintojen korotukset ja teollisuuspolitiikat, kuten Yhdysvaltojen tuore inflaation vähentämistä koskeva laki. EU:n päästökauppajärjestelmä saattaa johtaa ns. hiilivuotoon, jolla tarkoitetaan taloudellisen toiminnan ja päästöjen siirtymistä alueille, joilla sovelletaan löyhempiä päästövaatimuksia. Sitä voidaan vähentää hienosäätämällä EU:n hiilirajamekanismia ja olemassa olevia hiilivuodon estomekanismeja.[21]
Kaiken kaikkiaan ilmastonmuutos ja sen hillitsemiseen tähtäävät politiikat vaikuttavat lähes kaikkiin keskuspankkien tekemän makrotaloudellisen analyysin osa-alueisiin. Keskeiset avoimiksi jäävät kysymykset liittyvät esimerkiksi tapaan, jolla siirtymän tulisi tapahtua sekä siitä talouteen aiheutuviin rakennemuutoksiin; sään ääri-ilmiöiden ja ilmastonmuutoksen kiihtymiseen liittyvien riskien makrotaloudellisiin vaikutuksiin sekä luonnonvara- ja ekosysteemipalvelujen rooliin.
Kehikko 2	Yksikkövoittojen vaikutus kotimaisiin inflaatiopaineisiin
Tässä kehikossa tarkastellaan, millainen vaikutus yksikkövoitoilla on ollut kotimaisten hintapaineiden kehitykseen vuonna 2023 tilinpidon näkökulmasta.
Kotimaiset hintapaineet olivat hyvin voimakkaat vuonna 2023 mutta hiipuivat hieman vuoden mittaan yksikkövoittojen supistumisen myötä
Poikkeuksellinen talouskehitys pandemian jälkeen selittää yksikkövoittojen voimakasta kehitystä vuonna 2022 ja alkuvuonna 2023
Lähde: Eurostat ja EKP:n laskelmat.Huom. Tuoreimmat havainnot ovat vuoden 2023 viimeiseltä neljännekseltä.
Poikkeuksellisten tekijöiden purkauduttua yksikkövoitot ovat alkaneet mukautua suhdannevaiheeseen ja tavanomaiseen puskuroivaan rooliinsa
Vuonna 2023 EKP jatkoi myös vuonna 2022 alkanutta pandemiaan liittyvien vakuushelpotusten asteittaista lakkauttamista, ja Kreikan luottoluokitus korotettiin investointiluokan tasolle. Eurojärjestelmä korosti vuoden 2023 aikana useasti, että rahapolitiikan toimeenpanoa voidaan tehostaa riskienhallinnalla esimerkiksi niin, että eurojärjestelmän hyväksymiä luottokelpoisuuden arviointilähteitä laajennetaan. Kun ohjauskorkoja nostettiin inflaation taltuttamiseksi, EKP:lle syntyi negatiivisen korkokatteen vuoksi tappioita, joista osa katettiin aiemmin luoduilla puskureilla. EKP:n rahoitustulon odotetaan tulevaisuudessa jälleen kasvavan, mikä tukee sen toiminnan vaikuttavuutta.
2.1 Rahapolitiikkaa kiristettiin inflaation palauttamiseksi 2 prosentin tavoitteeseen
Inflaatio oli tammikuussa vielä 8,6 %, mutta talous pysyi vakaana lisääntyvistä haasteista huolimatta
Euroalueen talouskasvu oli alkanut hidastua huomattavasti jo vuoden 2022 puolivälissä, ja vuoden 2023 alussa se pysähtyi. Talous näytti kuitenkin selviävän huomattavista haasteista, joita asettivat muun muassa vaimea maailmantalous, nopea inflaatio, rahoitusolojen kiristyminen ja geopoliittiset epävarmuustekijät, jotka johtuivat Venäjän sodasta Ukrainaa vastaan. Kokonaisinflaatio hidastui tammikuussa energiahintojen laskun myötä mutta pysyi edelleen nopeana 8,6 prosentissa myös elintarvikkeiden korkeiden hintojen vuoksi. Nopea inflaatio johtui osin energiakustannusten nousun vaikutuksen leviämisestä kaikkialle talouteen ja välittymisestä myös elintarvikkeiden hintoihin. Myös toimitusketjujen häiriöt, patoutunut kysyntä ja muut pandemian ajalta juontuvat tekijät nopeuttivat inflaatiota, tosin aiempaa vähemmän. Lisäksi palkat alkoivat nousta aiempaa nopeammin.
EKP:n neuvosto nosti korkoja helmikuussa ja ilmoitti aikovansa nostaa niitä edelleen
Yhdysvaltojen pankkisektorin häiriöt lisäsivät epävarmuutta Euroopassa ja korostivat tarvetta tehdä korkopäätökset aina tuoreimpien tietojen perusteella
Rahapolitiikan kiristymisen huomattava vaikutus euroalueen rahoitusoloihin kävi yhä selvemmäksi
Koska pohjainflaatiopaineet olivat edelleen korkeat, EKP:n neuvosto jatkoi ohjauskorkojen nostoa...
Kokonaisinflaatio hidastui tuntuvasti. Se oli helmikuussa 8,5 %, maaliskuussa 6,9 % ja huhtikuussa 7,0 % mutta toukokuussa enää 6,1 %. Inflaation odotettiin hidastuvan edelleen ja lähestyvän tavoitettaan lähinnä siksi, että rahoitusolojen kiristyminen vaimensi yhä voimakkaammin kysyntää. Hintapaineiden oletettiin kuitenkin pysyvän edelleen liian voimakkaina liian pitkään. Siksi EKP:n neuvosto päätti nostaa ohjauskorkoja vielä 0,25 prosenttiyksikköä touko- ja kesäkuussa.
Uudelleensijoituksia APP-ohjelmassa oli vähennetty maaliskuussa, ja heinäkuussa ne lopetettiin kokonaan. PEPP-ohjelmassa uudelleensijoituksia aiottiin jatkaa ainakin vuoden 2024 loppuun. Edellisen rahapolitiikkakokouksen jälkeinen kehitys vahvisti kuitenkin EKP:n neuvoston odotusta siitä, että inflaatio hidastuisi entisestään loppuvuoden kuluessa mutta pysyisi vielä pidemmän aikaa tavoitetasoaan nopeampana. Näin ollen EKP:n neuvosto päätti heinäkuussa nostaa ohjauskorkoja vielä 0,25 prosenttiyksikköä lisää.
EKP:n neuvosto päätti heinäkuussa myös, ettei vähimmäisvarannoille maksettaisi enää talletusmahdollisuuden korkoa, vaan niiden korko olisi vastedes 0 %. Päätöksen tavoitteena oli säilyttää rahapolitiikan vaikuttavuus pitämällä rahapolitiikan mitoitus hallinnassa mutta samalla varmistaa korkopäätösten täysimääräinen välittyminen rahamarkkinoille. EKP:n neuvosto myös tehosti rahapolitiikkaa pienentämällä varannoista johtuvien korkokulujen kokonaismäärää pitämällä kuitenkin rahapolitiikan rajoittavana.
Inflaatio oli hidastunut heinäkuussa 5,3 prosenttiin, mutta elokuussa sen hidastuminen lähes pysähtyi. Euroalueen talousnäkymiä koskevissa EKP:n asiantuntijoiden syyskuisissa arvioissakin vuosien 2023 ja 2024 inflaation ennakoitiin olevan aiemmin arvioitua nopeampaa lähinnä energian kallistumisen vuoksi. Siksi EKP:n neuvosto nosti ohjauskorkoja syyskuun kokouksessaan vielä 0,25 prosenttiyksikköä. Vuoden 2023 aikana ohjauskorkoja nostettiin siis yhteensä 2,00 prosenttiyksikköä, ja talletusmahdollisuuden korko nousi 4 prosenttiin (ks. kuvio 2.1).
...EKP:n neuvosto myös sanoi pitävänsä ohjauskorot nykytasolla riittävän pitkään edesauttaakseen tuntuvasti inflaation palautumista tavoitteeseen kohtuullisessa ajassa
Lokakuussa päättyi euron historian pisin peräkkäisten koronnostojen kausi
Inflaatio hidastui edelleen vuoden loppua kohden. Marraskuussa se oli 2,4 %. Joulukuun kokouksessaan EKP:n neuvosto kuitenkin arvioi, että inflaatio todennäköisesti nopeutuisi jälleen tilapäisesti lyhyellä aikavälillä vertailuajankohdan vaikutusten vuoksi. Pohjainflaatio oli vaimentunut entisestään. Eurojärjestelmän asiantuntijoiden joulukuisten arvioiden mukaan inflaatio alkaisi taas vähitellen hidastua vuonna 2024. Euroalueen sisäisten hintapaineiden arvioitiin kuitenkin pysyvän koholla pääasiassa yksikkötyökustannusten voimakkaan kasvun takia.
EKP:n neuvosto piti korot ennallaan ja päätti normalisoida eurojärjestelmän tasetta nopeammin
EKP:n neuvosto päätti joulukuun kokouksessaan pitää EKP:n ohjauskorot ennallaan ja edetä nopeammin eurojärjestelmän taseen normalisoinnissa. Se myös ilmoitti aikovansa sijoittaa PEPP-ohjelmassa erääntyneet pääomat täysimääräisesti uudelleen vuoden 2024 puoliväliin saakka, pienentävänsä salkkua sen jälkeen keskimäärin 7,5 miljardilla eurolla kuukaudessa vuoden 2024 loppuun saakka ja lopettavansa sitten uudelleensijoitukset kokonaan.
2.2 Kiristyvän rahapolitiikan vaikutus eurojärjestelmän taseen kehitykseen
Eurojärjestelmän tase oli alkanut asteittain supistua vuonna 2022 rahapolitiikan normalisoinnin myötä, ja kehitys jatkui vuonna 2023. Tase pieneni edelleen, kun APP-ohjelmassa erääntyneiden pääomien täysimääräiset uudelleensijoitukset lopetettiin helmikuussa ja osittaiset uudelleensijoitukset kesäkuussa. PEPP-ohjelmassa eurojärjestelmä kuitenkin jatkoi täysimääräisiä uudelleensijoituksia koko vuoden. Vuoden 2023 loppuun mennessä tase oli supistunut 6 900 miljardiin euroon pääasiassa TLTRO III ‑luottojen erääntymisen ja aikaistetun takaisinmaksun vuoksi ja jossain määrin myös APP-omistusten vähenemisen takia.
Vuoden lopussa eurojärjestelmän taseessa oli rahapolitiikkaan liittyviä varoja enää 5 100 miljardin euron edestä eli 1 200 miljardia euroa vähemmän kuin edellisvuoden lopussa. Taseen varoista 6 % oli euroalueen luottolaitoksille myönnettyjä lainoja (edellisvuonna 17 %), ja rahapoliittisista syistä hankittujen omaisuuserien osuus oli 68 % (edellisvuonna 62 %). Taseen muut rahoitusvarat koostuivat pääasiassa eurojärjestelmän valuuttamääräisistä varoista, kullasta sekä rahapolitiikkaan liittymättömistä euromääräisistä sijoituksista.
Taseen velkapuolella luottolaitosten varantotalletukset ja talletusmahdollisuuden käyttö vähenivät vuoden 2023 lopussa 3 500 miljardiin euroon (edellisvuonna 4 000 miljardia euroa). Niiden osuus kokonaisveloista oli 51 % (edellisvuonna 50 %). Liikkeessä olevien euroseteleiden kokonaisarvo oli käytännössä ennallaan eli 1 600 miljardia euroa ja osuus kokonaisveloista oli 23 % (edellisvuonna 20 %).
Eurojärjestelmä oli ilmoittanut joulukuussa 2022 ottavansa lyhyiden korkojen ohjausjärjestelmän uudelleentarkasteluun. Työ jatkui vuonna 2023 ja päättyi maaliskuussa 2024.
Kuvio 2.2
Euron käyttöönotto Kroatiassa 1.1.2023 ja Kroatian keskuspankin taseen sisällyttäminen eurojärjestelmän konsolidoituun taseeseen suurensivat eurojärjestelmän varoja ja velkoja 45 miljardia euroa.
APP- ja PEPP-sijoitusten jakautuminen eri arvopaperiluokkiin ja maihin
Markkinat kestivät hyvin omaisuuserien osto-ohjelmien päättymisen
Omaisuuserien osto-ohjelman (APP) muodostavat kolmas katettujen joukkolainojen osto-ohjelma (CBPP3), omaisuusvakuudellisten arvopaperien osto-ohjelma (ABSPP), julkisen sektorin velkapapereiden osto-ohjelma (PSPP) sekä yrityssektorin velkapapereiden osto-ohjelma (CSPP). Vuonna 2020 koronaviruspandemian puhjettua perustettiin lisäksi pandemiaan liittyvä osto-ohjelma (PEPP). Siinä voidaan ostaa samoja arvopapereita kuin APP-ohjelmissa. Kreikan liikkeeseen laskemat velkapaperit vapautettiin PEPP-ohjelmassa tilapäisesti ostokelpoisuuskriteerien täyttämisestä.[25]
Joulukuussa 2021 EKP:n neuvosto oli todennut aikovansa vähitellen aloittaa rahapolitiikkansa normalisoinnin hidastamalla ostojen tahtia ensin PEPP-ohjelmassa ja sitten APP-ohjelmassa. Se ilmoitti netto-ostojen PEPP-ohjelmassa päättyvän. Maaliskuussa 2022 se ilmoitti APP-ohjelman netto-ostojen odotetun päättymispäivän. Netto-ostot PEPP-ohjelmassa päättyivät 1.4.2022, ja ohjelmassa erääntyvien pääomien (täysimääräisiä) uudelleensijoituksia jatkettiin. Netto-ostot APP-ohjelmassa lopetettiin 1.7.2022, ja ohjelmassa erääntyvien pääomien (täysimääräisiä) uudelleensijoituksia jatkettiin. Sen jälkeen EKP:n neuvosto päätti pienentää APP-ohjelmassa hankittuja eurojärjestelmän omistuksia hallitusti ja ennakoitavasti sijoittamalla osan erääntyvistä pääomista uudelleen maalis-kesäkuussa 2023. Näin varmistettiin, että APP-ohjelman vaikutus markkinoilla jatkui kyseisellä ajanjaksolla. EKP:n neuvosto vahvisti 15.6.2023, että uudelleensijoitukset APP-ohjelmassa lopetettaisiin heinäkuun 2023 alussa. PEPP-ohjelmassa uudelleensijoituksia jatkettiin täysimääräisesti vuoden 2022 loppuun ja koko vuoden 2023 ajan. EKP:n neuvosto ilmoitti 14.12.2023 aikovansa jatkaa PEPP-ohjelmassa erääntyvien pääomien uudelleensijoituksia täysimääräisesti vuoden 2024 alkupuoliskolla, pienentää PEPP-salkkua keskimäärin 7,5 miljardia euroa kuukaudessa vuoden 2024 jälkipuoliskolla ja lopettaa uudelleensijoitukset PEPP-ohjelmassa kokonaan vuoden 2024 lopussa. Uudelleensijoitukset tehtiin joustavasti ja vallitseva markkinatilanne huomioon ottaen.
Vuonna 2023 APP- ja PEPP-ohjelmissa erääntyi yksityisen sektorin velkapapereita 80 miljardia euroa ja PSPP- ja PEPP-ohjelmissa erääntyi julkisen sektorin velkapapereita 438 miljardia euroa. APP- ja PEPP-ohjelmissa erääntyviä pääomia sijoitettiin uudelleen yksityisen sektorin velkapapereiden osalta 36 miljardia euroa ja julkisen sektorin velkapapereiden osalta 271 miljardia euroa. Koska erääntyvät pääomat olivat suuria ja jakautuivat epätasaisesti, uudelleensijoituksia julkiselle sektorille tehtiin joustavasti eri maihin ja eri aikoina. Näin voitiin varmistaa säännöllinen ja tasapainoinen markkinaläsnäolo ja ottaa markkinoiden hinnanmuodostus ja toimivuuteen liittyvät näkökohdat asianmukaisesti huomioon. Joustomekanismi johti siihen, ettei PEPP-ohjelmassa hankittuja omistuksia aina kohdennettu ostoissa eurojärjestelmän pääoman jakoperusteen mukaisesti, mutta poikkeamat pääosin poistuivat mekanismin noudattamisjakson eli sen kalenterivuoden loppuun mennessä, jona pääomat erääntyivät.
Eurojärjestelmän rahoitusoperaatioiden kehitys
Vakuushelpotusten asteittainen poistaminen
Vakuushelpotuksia alettiin poistaa asteittain heinäkuussa 2022. Prosessin toisessa vaiheessa, joka tuli voimaan 29.6.2023, jälkimarkkinakelpoisten ja ei-jälkimarkkinakelpoisten omaisuuserien markkina-arvon aliarvostuksen väliaikaisesta keventämisestä luovuttiin kokonaan ottamalla käyttöön uusi aliarvostustaulukko. Näin luotto-operaatioissa palattiin pandemiaa edeltäneelle riskitoleranssitasolle.[27]
Kolmas vaihe pandemiaan liittyvien vakuushelpotusten poistamisessa on muiden lainasaamisten kattava uudelleentarkastelu. Jotkin kansalliset keskuspankit lopettivat muiden lainasaamisten kansalliset vakuuskelpoisuusjärjestelyt kokonaan tai osittain vuoden 2023 aikana tai sitä ennen.[28] Marraskuussa 2023 EKP ilmoitti, että lyhytaikaisia velkainstrumentteja ei enää hyväksytä vakuuksiksi väliaikaisia vakuustoimenpiteitä koskevien suuntaviivojen[29] nojalla ja että muilla lainasaamisilla on oltava vastedes joitakin erityispiirteitä. Lisäksi EKP:n neuvosto päätti ottaa uudelleen käyttöön vaatimuksen, jonka mukaan kotimaisessa käytössä vakuudeksi hyväksyttävien kotimaisten lainasaamisten on oltava suuruudeltaan vähintään 25 000 euroa. Se päätti myös, että muut lainasaamiset nykyisine erityispiirteineen pysyvät vakuuskelpoisina ainakin vuoden 2024 loppuun. Päätökset on määrä panna täytäntöön vuoden 2024 kuluessa.
Vakuudeksi hyväksyttävien jälkimarkkinakelpoisten omaisuuserien ja vakuuksien käytön kehitys
Kuvio 2.3
Marraskuun 2022 ja vuoden 2023 lopun välisenä aikana, jolloin TLTRO III ‑operaatioihin sovellettiin muutettuja korkoja, vastapuolet maksoivat takaisin 80 % avoinna olevista luotoistaan, mikä johti vakuudeksi toimitettujen omaisuuserien tuntuvaan vähenemiseen. Ne vähenivät yli 900 miljardia euroa (ks. kuvio 2.4). Marraskuun 2022 ja tammikuun 2023 välillä suoritettujen aikaistettujen takaisinmaksujen jälkeen vastapuolet poistivat vakuuskäytöstä erityisesti valtion joukkolainoja, joiden vaihtoehtoiskustannus on verraten suuri ja joita voidaan käyttää yksityisessä reporahoituksessa. Vuoden 2023 kuluessa vastapuolet poistivat vakuuskäytöstä lisäksi yli 250 miljardia euroa katettuja joukkolainoja ja omaisuusvakuudellisia arvopapereita. Myös TLTRO III ‑operaation eräännyttyä kesäkuussa 2023 vakuuskäytöstä poistettiin huomattava määrä erilaisia omaisuuseriä (noin 300 miljardia euroa), mikä vastaa 60:tä prosenttia kyseisenä päivänä takaisin maksetuista luotoista (netto). Kaksi kolmasosaa vakuudeksi toimitettujen omaisuuserien määrän vähenemisestä johtui kuitenkin vakuushelpotusten asteittaisesta poistamisesta – etenkin eräiden muista lainasaamisista koostuvien vakuuspoolien asteittaisesta poistamisesta Ranskassa – sekä markkina-arvon aliarvostukseen vielä sovellettavan 10 prosentin kevennyksen kumoamisesta.
2.3 Rahapolitiikan välineisiin liittyvien taloudellisten riskien hallinta
Varojen ja velkojen välinen korkoherkkyyden epäsuhta johti tappioihin
EKP nosti ohjauskorkojaan useita kertoja vuonna 2023, jotta inflaatio palautuisi keskipitkällä aikavälillä EKP:n neuvoston 2 prosentin tavoitteen mukaiseksi. Tämä suurensi eurojärjestelmän keskuspankkien taseisiin kirjattujen velkojen kustannuksia. Samaan aikaan APP- ja PEPP-ohjelmissa hankituista arvopaperisalkuista ja TLTRO III ‑operaatioista kertyi vain vähän tuottoja. Tämä johti negatiivisiin korkotuottoihin, jotka voidaan osittain kompensoida aiempina vuosina kertyneillä puskureilla. Jos puskurit käytetään täysimääräisesti, jäljellä olevat tappiot kirjataan taseeseen. Tappiot voidaan kuitenkin kattaa tulevilla voitoilla, eli eurojärjestelmän keskuspankit kykenevät tappioista huolimatta toimimaan tehokkaasti. Eurojärjestelmän varojen ja velkojen välisen epäsuhdan odotetaan ajan mittaan pienenevän ja johtavan tuloslaskelman paranemiseen.[32]
Luottokelpoisuuden arviointilähteiden laajentaminen jatkui
Kreikan keskuspankin oma luottokelpoisuuden arviointijärjestelmä hyväksyttiin luottokelpoisuuden arviointilähteeksi
Huhtikuussa 2023 EKP:n neuvosto päätti, että Kreikan keskuspankin oma luottokelpoisuuden arviointijärjestelmä hyväksytään arviointilähteeksi. Kreikan keskuspankin järjestelmässä arvioidaan rahoitussektorin ulkopuolisten kreikkalaisten oikeussubjektien luottokelpoisuutta. Kreikkalaisten arvioiden avulla voidaan nyt määrittää, kelpaavatko lainasaamiset kreikkalaisilta yrityksiltä vakuudeksi eurojärjestelmän luotto-operaatioissa ja mitä markkina-arvon aliarvostusta niihin sovelletaan. Kreikan keskuspankin oma luottokelpoisuuden arviointijärjestelmä on yksi EKP:n neuvoston tällä hetkellä hyväksymistä yhdeksästä kansallisten keskuspankkien arviointijärjestelmästä.
Scope Ratings GmbH hyväksyttiin uudeksi ulkoiseksi luottoluokituslaitokseksi
Marraskuussa EKP:n neuvosto päätti hyväksyä Scope Ratings GmbH:n ulkoiseksi luottoluokituslaitokseksi eurojärjestelmän tehtyä perusteellisen arvioinnin yhtiön hakemuksesta ulkoisten luottoluokituslaitosten hyväksymiskriteerien pohjalta. Yhtiötä arvioitiin määrällisten ja laadullisten kriteerien sekä Euroopan arvopaperimarkkinaviranomaiselta saadun palautteen perusteella. Sen jälkeen, kun Scope Ratings on liitetty eurojärjestelmän tietotekniikkainfrastruktuuriin, yhtiön antamia luottoluokituksia käytetään rahapoliittisissa operaatioissa jo hyväksyttyjen ulkoisten luottoluokituslaitosten (DBRS Morningstar, Fitch Ratings, Moody’s ja S &P Global Ratings) luokitusten ohella omaisuuserien vakuuskelpoisuuden ja markkina-arvon aliarvostuksen määrittämiseen.
Riskienhallinta APP- ja PEPP-ohjelmissa
Arvopaperiostoihin liittyvien taloudellisten riskien hallinta tapahtuu edelleen kunkin arvopaperiluokan erityisten riskienhallintajärjestelyjen avulla
Vuonna 2023 PEPP-ohjelmassa erääntyneet pääomat sijoitettiin edelleen uudelleen rahapoliittisista syistä, ja myös APP-ohjelmassa erääntyneet pääomat sijoitettiin uudelleen kesäkuun loppuun saakka. Näiden osto-ohjelmien taloudellisten riskien hallinnassa käytetään erityisiä taloudellisten riskien hallintajärjestelyjä, joissa otetaan huomioon kunkin ohjelman rahapoliittiset tavoitteet sekä ostettujen arvopaperien ominaispiirteet ja riskiprofiilit. Riskienhallintajärjestelyt koostuvat ostokelpoisuuskriteereistä, luottokelpoisuuden arvioinneista ja due diligence ‑menettelyistä, hintasäännöistä sekä vertailu- ja raja-arvoista. Riskienhallintajärjestelyjä sovellettiin netto-ostoissa, ja niitä sovelletaan edelleen erääntyvien pääomien uudelleensijoituksiin ja myös arvopaperiomistuksiin niin kauan kuin ne ovat eurojärjestelmän taseessa. Myös riskienhallintajärjestelyjen pääkohtia, jotka esitetään EKP:n vuosikertomuksen 2022 osan 2.3 taulukossa 2.1, sovelletaan edelleen. Kun APP-ohjelmassa alettiin maaliskuussa 2023 tehdä osittaisia uudelleensijoituksia, eurojärjestelmä suuntasi erääntyneiden yrityssektorin velkapaperipääomien uudelleensijoituksia aiempaa voimakkaammin ilmastotehokkaisiin liikkeeseenlaskijoihin.
Tässä kehikossa tarkastellaan eurojärjestelmän taseen supistumisen vaikutuksia euromääräisiin rahamarkkinoihin. Ylimääräisen likviditeetin väheneminen taseen supistumisen vuoksi ei ole häirinnyt EKP:n ohjauskorkojen muutosten välittymistä vakuudettomiin rahamarkkinakorkoihin. Vuonna 2023 kävi kuitenkin ilmi, että euromääräisten markkinoiden lyhyen koron (€STR) ja EKP:n talletusmahdollisuuden koron välinen ero reagoi ylimääräisen likviditeetin muutokseen epäsymmetrisesti eli korkoero ei pienentynyt ylimääräisen likviditeetin vähetessä, vaikka se oli suurentunut likviditeetin lisääntyessä. Alustavan analyysin mukaan ilmiö on todennäköisesti väliaikainen.
Rahapolitiikan uudet kiristykset vähensivät likviditeettiä
Ylimääräisen likviditeetin huomattavan vähenemisen pitäisi aiemman kehityksen valossa johtaa €STR-koron ja talletusmahdollisuuden koron välisen eron pienenemiseen. Ylimääräisen likviditeetin viimeaikainen väheneminen ei ole kuitenkaan johtanut korkoeron kaventumiseen (ks. kuvion A kohta b), vaan se kasvoi vuoden 2022 jälkipuoliskolle saakka ja vakaantui sitten noin ‑0,10 prosenttiyksikköön marraskuusta 2022 eteenpäin. Tämä aiemmasta poikkeava kehitys herättää kysymyksiä siitä, onko kyseessä tilapäinen ilmiö vai rakenteellinen muutos.
Kuvio A
Kehityksen taustatekijät
Rahamarkkinatilastojen raportointiaineiston mukaan vakuudeton ottolainaus, jonka päivittäinen volyymi oli keskimäärin 120 miljardia euroa talletusmahdollisuuden negatiivisen koron aikana vuosina 2021 ja 2022, kasvoi vuoden loppua kohden 210 miljardiin euroon, ja kasvua tapahtui kaikilla vastapuolisektoreilla (ks. kuvion B kohta b). Paluu positiivisiin korkoihin ja kaksiportaisen korkojärjestelmän päättyminen johtivat siis vakuudettomien luottojen tarjonnan merkittävään kasvuun.
Ylitarjonnan tilanteessa pankit hyötyivät markkinavoiman kasvusta asiakkaidensa kanssa käymissään koroneuvotteluissa. Tämä näkyi selvästi siinä, että korkojen hajonta oli tavallista suurempaa €STR-koron laskentaan osallistuvien pankkien raportointitiedoissa, joista valtaosa viittasi korkojen alenemiseen. Sijoittajat suosivat lyhytaikaisia maturiteetteja, koska ne odottivat EKP:n nostavan korkoja. Pankit puolestaan eivät juurikaan tunteneet vetoa lyhyisiin maturiteetteihin, sillä ne eivät ole hyödyllisiä viranomaisvaateiden mukaisissa likviditeettimittareissa ja ne ovat kallis keino taseen loppusumman suurentamiseen. Sen vuoksi pankit perivät tallettajilta yleensä preemion kompensoidakseen lyhytaikaisten talletusten kielteistä vaikutusta vähimmäisomavaraisuusasteeseen. Preemio aiheutti €STR-korkoon laskupaineita erityisesti neljännesvuosiraportoinnin päivänä ja vuoden lopun raportointipäivinä.
Korkoeron kaventumatta jääminen saattaa olla tilapäinen ilmiö
3 Euroopan rahoitussektori: hyvä riskinkestävyys haastavissa rahoitusvakauden olosuhteissa
Euroalueen pankkien riskinkestävyys vuonna 2023 osoittautui hyväksi etenkin Yhdysvalloissa ja Sveitsissä tapahtuneiden pankkien kaatumisten yhteydessä. Euroalueen pankit hyötyivät monella osa-alueella tapahtuneesta edistyksestä ja myös jatkuvasta tiiviistä valvonnasta. Rahoitusvakausympäristö pysyi silti epävarmana, sillä rahoitusolojen tiukentuminen aiheutti haasteita reaalitaloudelle ja rahoitussektorille. Kansalliset viranomaiset pyrkivät edelleen vahvistamaan pankkisektoria ottamalla makrovakauspuskureita käyttöön tai tiukentamalla niiden vaatimuksia. Lisäksi pankkeja, rahoitusinfrastruktuuria ja teknisiä innovaatioita koskevaa sääntelyä tehostettiin rahoitusjärjestelmän pitkäaikaisen kestokyvyn lisäämiseksi.
3.1 Rahoitusvakausympäristö vuonna 2023
Euroalueen rahoitusvakausympäristö pysyi haavoittuvana koko vuoden 2023 ajan monien haasteiden yhteisvaikutuksesta. Inflaatio oli nopeaa, rahoitusolot tiukemmat ja kasvunäkymät heikommat, ja Venäjän Ukrainaa vastaan käymän sodan lisäksi tilanteeseen vaikuttivat tuoreet geopoliittiset jännitteet Lähi-idässä. Maaliskuussa 2023 pankkien kaatumiset Yhdysvalloissa ja Sveitsissä laukaisivat voimakkaan rahoitusmarkkinasokin, joka määrätietoisten politiikkatoimien ansiosta kuitenkin jäi lyhytaikaiseksi. Sen jälkeen rahoitusvakautta koskevien huolten keskiöön nousivat pian muut haasteet, kuten korkeampien korkojen vaikutukset ja talouskasvun heikkenemisen riskit. EKP:n ohjauskorkojen nostojen vuoksi rahoituskustannukset kaikilla talouden toimialoilla nousivat asteittain. Aiempina vuosina myönnettyjen lainojen korkosidonnaisuuksien pidennykset, työmarkkinoiden vahvuus ja kerrytetyt säästöt kuitenkin vaimensivat korkeampien lainakustannusten vaikutusta luotonottajien luottoriskiin vuoden mittaan. Kaiken kaikkiaan euroalueen pankkien saamisten laatu pysyi vakaana, mutta pankkien luottotappiot alkoivat lisääntyä, vaikkakin niiden lähtötaso oli alhainen. Pankkisektorin ulkopuolisilla rahoituksenvälittäjillä puolestaan luottoriski oli edelleen suuri, koska entistä useampien joukkolainasijoitusten luottoluokituksen laskivat.
Euroalueen valtiot ovat viime vuosina hyödyntäneet matalia korkoja, mutta EKP:n TPI-ohjelman (Transmission Protection Instrument) alettua niillä oli vuonna 2023 edessään laaja-alainen rahoituskustannusten nousu, jossa maiden väliset erot olivat hyvin pieniä. Kun valtiot joutuvat uusimaan erääntyviä lainoja korkeammalla korolla, niiden rahoituskustannukset ovat alttiina velkakestävyyden mittarien kehitykselle ja erityisesti riskille ennakoimattomista julkisista menoista, mikä saattaisi herättää henkiin huolet valtioiden velkakestävyydestä. Valtion velkamarkkinoiden ei-toivottua tai hallitsematonta dynamiikkaa voidaan kuitenkin lievittää EKP:n pandemiaan liittyvän osto-ohjelman (PEPP) joustavilla uudelleensijoituksilla ja EKP:n TPI-ohjelmalla, mikäli niiden edellyttämät ehdot täyttyvät.
Myös yrityssektori hyötyi matalista koroista ennen pandemiaa ja sen aikana, ja sen tuloskehitys vuonna 2023 pysyi vahvana. Pandemianjälkeisen talouden elpymisen vaikutusten hiivuttua, luotonsaannin ehtojen kiristyttyä ja velanhoitokulujen kasvettua yritysten haavoittuvuustekijät lisääntyivät. Vaikka konkurssien määrä pysyikin vähäisenä, se kasvoi vuoden aikana hieman. Kiinteistöalan yritykset olivat erityisen haavoittuvia euroalueen liikekiinteistömarkkinoilla meneillään olevan laskusuhdanteen vuoksi.
Kotitalouksien velanhoitokyky heikkeni vuonna 2023 korkojen nousun ja asuinkiinteistömarkkinoilla meneillään olevan korjausliikkeen vuoksi. Lainakustannusten voimakkaalla nousulla rahapolitiikan tiukentumisjakson alusta lähtien oli selvästi negatiivinen vaikutus asuntolainojen kysyntään. Kaikesta huolimatta työmarkkinoiden vahvuuden ja asuntojen tarjontarajoitteiden yhteisvaikutuksesta asuinkiinteistömarkkinoiden laskusuhdanne pysyi hallittuna. Edelleen korkeina pysytelleet arvostustasot viittaavat kuitenkin siihen, että riskit saattavat toteutua, jos hintojen korjausliikkeet kiihtyvät.
Rahoitusmarkkinat olivat edelleen alttiita negatiivisille yllätyksille
3.2 Makrovakauspolitiikka: rahoitussektorin riskinkestävyyden vahvistaminen haastavassa tilanteessa
Rahoitusjärjestelmän riskinkestävyyden säilyttäminen ja kohdennettujen makrovakaustoimien edistäminen
Makrovakauspuskureita tulisi ylläpitää pankkien riskinkestävyyden säilyttämiseksi pankkisektorin tilanteen heikkenemisen varalta
Vuonna 2023 rahoitusvakautta koskeviksi huoliksi nousivat korkeamman korkotason vaikutukset ja talouskasvun hidastumiseen liittyvät riskit. Makrovakausnäkökulmasta tarkastellen tiukentuneet rahoitusolot vaikuttivat laskusuhdanteen jatkumiseen, mutta järjestelmäriskit eivät toteutuneet. Etenkin pankkien vakavaraisuusasema pysyi vahvana, vaikka vaatimukset ylittävän pääoman määrä vaihtelikin pankki- ja maakohtaisesti, eivätkä luotontarjonnan rajoitteet liittyneet pankkien vakavaraisuusvaatimuksiin. Jatkoa ajatellen suuremmat velanhoitokulut ja makrotalousympäristön heikkeneminen saattaisivat haastaa velanhoitokyvyn muilla kuin rahoitussektorilla ja vähitellen heikentää pankkien saamisten laatua. Yhdessä lainavolyymien laskun ja varainhankintakustannusten nousun kanssa tämä saattaisi vaikuttaa negatiivisesti pankkien kannattavuuteen ja riskinkestävyyteen.
Tätä taustaa vasten kansalliset viranomaiset tiukensivat edelleen makrovakauspolitiikkaa vuoden 2023 mittaan pankkien riskinkestävyyden vahvistamiseksi. Sitä edistivät pankkien kannattavuus ja pääomapuskurien liikkumavara, jotka keskimäärin pysyivät vahvoina haastavasta toimintaympäristöstä huolimatta. Jotkin kansalliset viranomaiset ottivat käyttöön vastasyklisiä pääomapuskureita puuttuakseen luottoriskin kasvun tuomiin haavoittuvuuksiin ja saadakseen makrovakauspolitiikalle lisää liikkumavaraa vapautettavissa olevien puskurien vaatimuksilla. Vuonna 2023 kahdeksan maata otti käyttöön vastasyklisen puskurin tai tiukensi sen vaatimuksia. Maita, jotka olivat toteuttaneet nollaa prosenttia suuremman vastasyklisen pääomapuskurin tai jotka suunnittelivat sitä, oli siis vuoden päätteeksi 14. Lisäksi kaikkiaan 11 maata oli toteuttanut tai ilmoittanut aikovansa toteuttaa joko laajan tai sektorikohtaisen järjestelmäriskipuskurivaatimuksen,[34] ja kymmenessä maassa pankkien O-SII-puskurivaatimuksia korotettiin osaksi EKP:n uudistetun alarajan määritysmenetelmän vuoksi.[35] Viidessätoista maassa käytössä oli edelleen käytössä luotonottajiin liittyviä toimia, joilla oli tarkoitus estää pankkien liiallista riskinottoa kotitalouksille myönnettävissä luotoissa.
EKP keskittyi yhdessä Macroprudential Bulletin ‑katsauksen numerossa nollaa prosenttia suuremman vastasyklisen pääomapuskurin mahdolliseen toteuttamiseen jo rahoitussuhdanteen neutraalissa vaiheessa. Kaiken kaikkiaan pandemia-ajan kokemukset viittaavat siihen, että vapautettavissa olevien makrovakauspuskurien roolia on kasvatettava. Tällöin voitaisiin tehokkaasti puuttua systeemisiin sokkeihin, joita saattaa esiintyä riippumatta kunkin maan talous- tai rahoitussuhdannevaiheesta. Vuoden 2023 loppuun mennessä kuusi valtiota oli jo toteuttanut tai ilmoittanut aikovansa toteuttaa nollaa prosenttia suuremman vastasyklisen pääomapuskurin toteuttamiseen tarvittavia kehyksiä.[38] Kehyksissä sovellettiin erilaisia lähestymistapoja, joten myös kyseiset puskurit poikkesivat toisistaan. Keskipitkällä aikavälillä olisi toivottavaa, että kyseisten puskurien määrittämisessä sovellettaisiin yhtenäisempiä käytäntöjä kaikissa pankkiunionin maissa. Näin johdonmukaisuutta ja päätöksentekoa voitaisiin tehostaa ja samalla varmistaa riittävä kansallinen liikkumavara. EKP totesi myös, että pankkisektorin ulkopuolisten rahoituksenvälittäjien haavoittuvuuksiin on syytä puuttua kokonaisvaltaisesti kattavilla politiikkatoimilla. Näissä toimissa olisi otettava huomioon olemassa olevat kehykset ja huolehdittava vahvasta kansainvälisestä koordinoinnista.
Vuonna 2023 EKP tarjosi analyyttista, tilastollista, logistista ja hallinnollista tukea Euroopan järjestelmäriskikomitean (EJRK) sihteeristölle. EKP oli toisena puheenjohtajana EJRK:n Instruments Working Group (IWG)- ja Analysis Working Group (AWG) ‑työryhmissä ja stressitestausta käsittelevässä työryhmässä sekä yhteisessä ilmastoriskien seurantaa käsittelevässä projektiryhmässä. Se oli toisena puheenjohtajana myös AWG-työryhmän ja EKP:n makrovakausanalyysiryhmän (MPAG) sekä IWG-ryhmän ja EKP:n makrovakauspolitiikkaryhmän (MPPG) alaisissa ryhmissä, jotka käsittelevät inflaation nopeutumisen ja korkojen nousun vaikutusta rahoitusvakauteen, sekä AWG- ja MPAG-ryhmien alaisessa systeemistä likviditeettiä käsittelevässä ryhmässä.
Lisäksi EKP tuki EJRK:n työtä seuraavilla osa-alueilla: 1) kyberhäiriöiden sietokykyyn liittyvät makrovakausvälineet;[39] 2) kryptovarojen ja hajautetun rahoituksen järjestelmävaikutukset ja politiikkatoimien vaihtoehdot;[40] 3) pankkisektorin ulkopuolisiin rahoituksenvälittäjiin liittyvien haavoittuvuuksien valvonta;[41] 4) yritysluottojen ja kiinteistörahastojen riskit ja politiikkatoimien vaihtoehdot;[42] 5) liikekiinteistösektorin haavoittuvuudet, joista EJRK julkaisi suosituksen;[43] ja 6) ilmastoriskien hallintaan liittyvät makrovakauskehykset.[44] Lisätietoa on EJRK:n verkkosivuilla ja sen vuosikertomuksissa.
3.3 Pankkivalvontatehtävät: yksittäisten pankkien vakauden varmistaminen
Pankit pysyivät vakaina aiempien vuosien suotuisan kehityksen ja tiiviin valvonnan ansiosta
Haastavasta toimintaympäristöstä huolimatta eurooppalaiset pankit pysyivät vakaina vuonna 2023 myös maaliskuisen markkinahäiriön jälkimainingeissa. Häiriö alkoi muutamien alueellisten pankkien kaaduttua Yhdysvalloissa ja kärjistyi Euroopassa, kun UBS osti Credit Suisse ‑pankin Sveitsin viranomaisten valvonnassa. Erityisessä EKP:n ja EPV:n toteuttamassa tiedonkeruussa pankit raportoivat kirjanpitoarvoltaan 73 miljardin euron suuruiset velkapaperien realisoitumattomat nettomääräiset tappiot. Määrää pidettiin kohtuullisena Yhdysvaltain vastaavaan lukuun nähden. Pankkien saamisten laatu ja kannattavuus ovat parantuneet, ja EKP:n vuoden 2023 stressitestin epäsuotuisan skenaarion perusteella pankit selviäisivät vakavasta laskusuhdanteesta. Yleinen hyvä riskinkestävyys johtuu pankkien vuosia jatkuneista ponnistuksista, hajautetusta varainhankinnasta ja hyvästä likviditeettiympäristöstä sekä EKP:n jatkuvasta tiiviistä valvonnasta, josta esimerkkinä on vuodesta 2021 jatkunut rahoitustoiminnan korkoriskiä koskeva työ. Vuoden 2023 vakavaraisuuden kokonaisarvioinnissa eli SREP-arvioinnissa pankkien SREP-kokonaispistemäärät pysyivät pääosin ennallaan. Pilarin 2 ydinpääomavaatimus (CET1) oli keskimäärin 1,2 %, kun se vuonna 2022 oli 1,1 %.
Valvontaa kehitettiin riskiperusteisemmaksi ja vaikuttavammaksi
Vuonna 2023 EKP määräsi seuraamuksia kolmelle pankille.[46]
Osana jatkuvaa pyrkimystään avoimuuteen EKP julkaisi vuonna 2023 pilarin 2 pääomavaatimusten määrittämisessä käyttämänsä nelivaiheisen riskiperusteisen menettelytavan. Lisäksi se julkaisi luottoriskiä koskevat SREP-arvioinnin menetelmät ja markkinariskiä koskevat SREP-arvioinnin menetelmät, joita sovelletaan vuoden 2024 valvontasyklissä, sekä huomattavien omistusosuuksien arviointioppaan. Tammikuussa 2024 julkaistiin myös päivitetty versio valvontakäsikirjasta, jonka edellinen versio oli vuodelta 2018.
Huhtikuussa 2023 EKP ja kriisinratkaisuneuvosto pitivät tervetulleina Euroopan komission ehdotuksia eurooppalaista kriisinhallinta- ja talletussuojakehystä koskevan lainsäädännön muuttamiseksi.
Lokakuussa 2023 Claudia Buch nimitettiin EKP:n pankkivalvonnan valvontaelimen uudeksi puheenjohtajaksi asianmukaisen valintaprosessin mukaisesti.
Lisätietoja on EKP:n pankkivalvontasivuilla ja EKP:n pankkivalvonnan vuoden 2023 toimintakertomuksessa.
3.4 EKP:n osallistuminen rahoitussektorin yhteiseurooppalaisiin ja kansainvälisiin sääntelyaloitteisiin
Pankkeja koskevan sääntelykehyksen lujittaminen
Vuonna 2023 EKP tuki edelleen neuvotteluja EU:n pankkilainsäädännön uudistuspaketista. Uudistuspaketti sisältää vakavaraisuusasetukseen (CRR)[47] ja vakavaraisuusdirektiiviin (CRD)[48] tehtäviä muutoksia, joilla on tarkoitus toimeenpanna lopulliset Basel III ‑säännöstön uudistukset. Joulukuussa Euroopan parlamentin ja neuvoston valmisteluelimet hyväksyivät EU:n pankkilainsäädännön uudistuspaketin. Vakavaraisuusasetus ja -direktiivi (CRR/CRD) hyväksyttäneen lopullisesti huhtikuun 2024 loppuun mennessä tarkistuksen valmistuttua. Uudistusten tarkoitus on entisestään lujittaa EU:n pankkijärjestelmän riskinkestävyyttä etenkin lisäämällä luotto- ja markkinariskien sekä operatiivisten riskien kattamiseen tarvittavaa pääomaa. Niillä myös tehostetaan pankkivalvonnan käytössä olevia välineitä esimerkiksi ilmastoriskeihin ja muihin kestävyysriskeihin puuttumiseksi.[49] Lisäksi EKP antoi panoksensa EU:n kestävän rahoituksen toimintasuunnitelmaan julkaisemalla lausunnot direktiiviehdotuksesta, joka koski yritysten kestävää toimintaa koskevaa huolellisuusvelvoitetta, ja asetusluonnoksesta, joka koski ympäristöön, yhteiskuntaan ja hyvään hallintotapaan (ESG) liittyvää luokitustoimintaa.[50]
Kryptovaroja ja rahanpesun torjuntaa koskevan lainsäädäntökehyksen viimeistely
Vuonna 2023 EKP tuki edelleen kryptovarojen sääntelykehyksen viimeistelyä ja toimeenpanoa sekä EU:ssa että kansainvälisesti. EU:n kryptovarojen markkinoista annetun asetuksen[52] tultua voimaan kesäkuussa EKP antoi palautetta useista Euroopan pankkiviranomaisen ja Euroopan arvopaperimarkkinaviranomaisen koordinoimista ja asetuksen toimeenpanoon liittyvistä teknisistä standardeista. Kansainvälisellä tasolla EKP myötävaikutti kryptovarojen sääntelyssä saavutettuun edistykseen useilla foorumeilla, joita olivat esimerkiksi finanssimarkkinoiden vakauden valvontaryhmä (FSB), Baselin pankkivalvontakomitea sekä maksu- ja markkinainfrastruktuurikomitea (Committee on Payments and Market Infrastructures, CPMI). FSB viimeisteli globaalin sääntelykehyksen, joka sisältää korkean tason suosituksia kryptovaratoimintojen ja ‑markkinoiden sääntelystä sekä stablecoin-kryptovaroja koskevista järjestelyistä. FSB:n suositukset sisältyivät laajempaan, lokakuussa hyväksyttyyn kryptovaroja koskevaan G20-ryhmän toimintaohjelmaan, jonka valmisteluun EKP oli osallistunut. Lisäksi EKP tuki Baselin pankkivalvontakomitean työtä, jonka tavoitteena oli tiukentaa ja selventää pankkien kryptovarariskejä koskevaa standardia. Standardin muutoksilla tiukennetaan erityisesti kriteerejä, joiden mukaan stablecoin-kryptovaroille myönnetään sääntelyssä erivapauksia.
Pääomamarkkinaunionin edistäminen ja pankkisektorin ulkopuolisia rahoituksenvälittäjiä koskevan sääntelyn vahvistaminen
Pääomamarkkinaunionin edistämistyö jatkuu, ja pankkisektorin ulkopuolisia rahoituksenvälittäjien sääntelyä ollaan kehittämässä
Vuonna 2023 jatkettiin lainsäädäntötyötä, joka koski aloitteita EU:n pääomamarkkinaunionin yhtenäisyyden syventämiseksi osana Euroopan komission vuonna 2020 laatimaa pääomamarkkinaunionia koskevaa toimintasuunnitelmaa. Vuoden mittaan EKP osallistui pääomamarkkinaunionin tulevaisuutta käsittelevään politiikkakeskusteluun useissa julkaisuissaan ja puheissaan.[54] Lisäksi EKP:n pääjohtaja sekä euroryhmän puheenjohtaja, Euroopan investointipankin pääjohtaja, Eurooppa-neuvoston puheenjohtaja ja Euroopan komission puheenjohtaja julkaisivat asiantuntijakirjoituksen pääomamarkkinaunionin tärkeydestä eurooppalaisten säästöjen kanavoimiseksi kasvuun. EKP osallistui aktiivisesti myös euroryhmän keskusteluihin eurooppalaisten pääoma- ja rahoitusmarkkinoiden tulevaisuudesta ja osallistui lainsäädäntötyöhön Euroopan markkinainfrastruktuuriasetuksen[55] muuttamiseksi.
4 Markkinainfrastruktuurin ja maksujen sujuva toiminta
4.1 TARGET-palvelut
Kroatian liityttyä euroalueeseen maan rahoitussektori siirtyi 1.1.2023 alkaen kansallisesta RTGS-järjestelmästään TARGET2-/T2-järjestelmiin. Kroatian markkinoiden liittyminen TARGET-palveluihin jatkui kesäkuussa siirtymisellä TARGET-pikamaksupalveluun (TIPS), ja syyskuussa Kroatian arvopaperikeskus liittyi TARGET2-Securities-järjestelmään (T2S).
Kroatian arvopaperikeskuksen liittyminen tapahtui osana aaltoa, jossa kaikkiaan viisi arvopaperikeskusta liittyi onnistuneesti T2S-järjestelmään. Näitä olivat maailman suurimpiin arvopaperikeskuksiin kuuluva Euroclear Bank, Bulgarian keskuspankin arvopaperikaupan selvitysjärjestelmä ja toinen Bulgariassa toimiva arvopaperikeskus Central Depository AD (CDAD), Kroatian arvopaperikeskus Središnje klirinško depozitarno društvo d.d. (SKDD) sekä Euroclear Finland. T2S-alustalla toimii 24 arvopaperikeskusta 23:ltä eri markkina-alueelta Euroopassa, ja sen kautta voidaan tehdä arvopaperiselvitykset euroissa ja Tanskan kruunuissa. Tämä siirtymisaalto oli T2S-järjestelmälle ja eurojärjestelmälle merkittävä askel ylläpidon, toiminnan ja strategian kannalta. Erityisesti vähittäissijoittajatilejä ylläpitävän arvopaperikeskuksen (Euroclear Finland) onnistunut liittyminen vahvistaa jälleen, että eurojärjestelmän markkinainfrastruktuurit pystyvät tukemaan kaikkia EU:n maita ja markkinoita. Liiketoiminnan näkökulmasta lisäksi Euroclear Bankin liittyminen tuo euro-obligaatiot suoraan T2S-järjestelmään ja vuodesta 2024 alkaen eurojärjestelmän vakuushallintajärjestelmään (ECMS). Vuonna 2023 T2S-järjestelmässä selvitettiin keskimäärin 699 868 maksutapahtumaa päivässä, ja päivittäin selvitettyjen tapahtumien keskimääräinen volyymi oli 790,3 miljardia euroa.
Eurojärjestelmä julkaisi heinäkuussa 2023 TIPSin uuden hinnoittelurakenteen, joka tuli voimaan 1.1.2024. Se varmistaa, että palvelu toimii kustannusvastaavuusperusteisesti eikä tuota voittoa. Samaan aikaan TIPSin hinnoittelulla pyritään tukemaan pikamaksujen omaksumista Euroopassa, minkä odotetaan niin ikään nopeutuvan Euroopan komission annettua lainsäädäntöehdotuksen euromääräisten pikamaksujen saattamisesta kaikkien niiden EU:n ja Euroopan talousalueen maiden kansalaisten ja yritysten käyttöön, joilla on pankkitili.
Kolmen selvityspalvelunsa (T2, T2S ja TIPS) ohella eurojärjestelmä kehittää uutta TARGET-palvelua eli eurojärjestelmän vakuushallintajärjestelmää (ECMS). Tällä yhteisellä järjestelmällä voidaan hallita eurojärjestelmän luotto-operaatioissa vakuuksina käytettäviä omaisuuseriä kaikissa euroalueen maissa. ECMS:n käyttöönotto on siirretty vuoden 2024 huhtikuusta marraskuulle, jotta käyttäjillä olisi enemmän aikaa viedä loppuun ECMS:n toimintojen testaus vakaassa ympäristössä.
4.2 Digitaalista euroa koskeva hanke
Digitaalista euroa koskevan hankkeen kaksivuotinen tutkimusvaihe päättyi lokakuussa 2023. Tutkimustyön pohjalta julkaistu raportti toimi perustana EKP:n neuvoston päätökselle käynnistää valmisteluvaihe. Tämän uuden vaiheen alkaminen ei vielä tarkoita, että digitaalinen euro päätettäisiin laskea liikkeeseen. Sellaista päätöstä neuvosto voi harkita vasta, kun digitaalisen euron lainsäädäntökehys on hyväksytty EU:n tasolla.
Tutkimusvaiheen aikana eurojärjestelmä sopi digitaalisen euron suunnittelun ja teknisten ominaisuuksien korkeaa laatua koskevista vaatimuksista. Työn tueksi toteutettiin prototyyppiharjoitus ehdotetun suunnittelun validoimiseksi tekniseltä kannalta ja fokusryhmätutkimuksen avulla[59], jotta saataisiin palautetta mahdollisten käyttäjien mieltymyksistä ja odotuksista. Tiiviillä ja läpinäkyvällä yhteistyöllä markkinaosapuolten, muiden EU:n toimielinten sekä poliittisten päätöstentekijöiden kanssa varmistettiin, että kaikki sidosryhmät pääsivät antamaan palautetta suunnittelu- ja jakeluvaihtoehdoista. Teknisistä näkökohdista tehty markkinatutkimus osoitti, että on riittävän suuri joukko eurooppalaisia palveluntarjoajia, jotka pystyvät kehittämään digitaaliselle eurolle ratkaisuja, ja että saatavilla on useita erilaisia rakenteellisia ja teknisiä suunnitteluvaihtoehtoja.
EKP:n neuvosto päättää mahdollisista seuraavista toimista valmisteluvaiheen ensimmäisen jakson tulosten ja lainsäädäntöprosessin etenemisen perusteella.
4.3 Markkinainfrastruktuurin ja maksujen innovaatiot ja yhdentyminen
Päivitetyssä strategiassa on säilytetty päätavoitteet eli Euroopan laajuisten maksuratkaisujen kehittäminen vuorovaikutuspisteissä (eli myyntipaikassa ja mobiili- ja sähköisessä kaupankäynnissä) tapahtuvia maksuja varten ja yhtenäisen euroalueen (SEPA) vahvistaminen edelleen, pääasiassa ottamalla pikamaksut käyttöön täysimittaisesti. Strategiassa on myös uusi tavoite eli vähittäismaksujen häiriönsietokyvyn vahvistaminen muun muassa tarjoamalla häiriötilanteisiin vaihtoehtoisia maksuratkaisuja Lopuksi päivityksessä korostetaan myös eurojärjestelmän vähittäismaksustrategian ja digitaalista euroa koskevan hankkeen keskinäistä täydentävyyttä ja erityisesti sitä, millä eri tavoilla digitaalinen euro voisi edistää strategian tavoitteiden saavuttamista. Esimerkiksi digitaalinen euro itsessään tarjoaisi Euroopan laajuisen maksuratkaisun ja auttaisi samalla yksityisiä vähittäismaksuratkaisuja laajenemaan Euroopan tasolle.
Eurojärjestelmän arvopapereita ja vakuuksia koskevien markkinainfrastruktuurien neuvoa-antava ryhmä (AMI-SeCo), jonka tavoitteena on edistää Euroopan rahoitusmarkkinoiden yhdentymistä kaupanjälkeisten toimien alalla sekä pääomamarkkinaunionia, raportoi jälleen mandaattinsa piiriin kuuluvien markkinoiden (Euroopan talousalueen sekä Ison-Britannian ja Sveitsin markkinoiden) edistyksestä T2S:n yhdenmukaistamisprosessin mukaisten normien noudattamisessa. T2S:n yhdenmukaistamisstandardien yleinen noudattamisaste oli edelleen noin 90 %. T2S-järjestelmään syyskuussa 2023 liittyneiden viiden uuden arvopaperikeskuksen arvioitiin hyvin pitkälti noudattavan T2S:n yhdenmukaistamistandardeja. Vuoden 2023 raportti yhtiötapahtumia koskevien vaatimusten noudattamisesta osoitti, että edistystä on saavutettu myös yhtiötapahtumia koskevien standardien noudattamisessa. Vuoden 2023 jälkipuoliskon ScoREBoard-raportissaan AMI-SeCo totesi, että keskeisten osapuolten eteneminen yhteisen vakuushallinnan sääntökirjan sovellettavien standardien noudattamisessa oli hieman viivästynyt. Koska eurojärjestelmän vakuushallintajärjestelmän (ECMS) käyttöönottoa on siirretty marraskuuhun 2024, AMI-SeCo sopi, että yhteisen vakuushallinnan sääntökirjan asianomaisten standardien noudattamisen määräaikaa lykätään.
Lisäksi eurojärjestelmä on ryhtynyt analysoimaan kehittyvien teknologioiden, kuten hajautetun tilikirjan teknologian eli lohkoketjuteknologian, mahdollista vaikutusta tukkumarkkinoiden rahoitustoimien selvitykseen (ks. kehikko 4).
4.4 Yleisvalvonta ja liikkeeseen laskevan keskuspankin rooli
Eurojärjestelmän TARGET-palvelujen valvonnan (ks. osa 4.1) keskeisiin painopisteisiin kuului T2-T2S-yhdistämishankkeen seuranta ennen yhdistetyn alustan käyttöönottoa maaliskuussa 2023 sekä uusien markkinoiden liittäminen alustalle. Lisäksi lokakuussa 2023 käynnistettiin kattavat arvioinnit, joissa T2- ja TIPS-palveluja tarkasteltiin systeemisesti merkittäviä maksujärjestelmiä koskevista yleisvalvontavaatimuksista annetun asetuksen kannalta ja T2S-palvelua CPMI-IOSCO-periaatteiden kannalta.
Eurojärjestelmä valvoo myös muita systeemisesti merkittäviä maksujärjestelmiä, kuten EURO1- ja STEP2-T-järjestelmiä sekä MasterCard Clearing Management System (MCMS) ‑järjestelmää. Vuonna 2023 se vei päätökseen MCMS:n ensimmäisen kattavan arvioinnin SIPS-asetuksen kannalta, käynnisti uusia kattavia arviointeja EURO1- ja STEP2-T-järjestelmistä SIPS-asetuksen kannalta, arvioi MCMS-järjestelmää rahoitusmarkkinainfrastruktuurien kyberhäiriöiden sietokykyä koskevien yleisvalvonnan vaatimusten kannalta sekä seurasi EURO1-järjestelmän siirtymistä ISO 20022 ‑standardiin.
Maksuvälineiden, ‑järjestelmien ja ‑järjestelyjen osalta eurojärjestelmä saavutti vuonna 2023 merkittävän virstanpylvään, joka koski maksuvälineiden, ‑järjestelmien ja ‑järjestelyjen yleisvalvontakehyksessä (PISA-kehyksessä) valvottavien tai seurattavien maksujärjestelyjen määrittämistä. Sen lisäksi, että eurojärjestelmä liitti uudet valvottavat järjestelyt PISA-kehyksen piiriin, se toteutti kattavan arvioinnin ensimmäisestä Euroopan laajuisten maksujärjestelmien ryhmästä ja jatkoi korttipetosseurantaa koskevaa työtään.
Euron liikkeeseen laskevana keskuspankkina eurojärjestelmä teki edelleen yleisvalvontayhteistyötä ja osallistui kriisinhallintajärjestelyihin niiden rahoitusmarkkinainfrastruktuurien osalta, joilla on merkittävää euromääräistä toimintaa. Keskusvastapuolten osalta eurojärjestelmä osallistui riskienhallinnan muutosten, palvelujen laajennusehdotusten sekä elvytys- ja kriisinratkaisusuunnitelmien arviointiin. Arvopaperikaupan selvityksen osalta eurojärjestelmä antoi edelleen asiantuntija-apua arvopaperikeskusten säännölliseen arviointiin arvopaperikeskusasetuksen nojalla ja valmisteli hajautetun tilikirjan teknologiaan perustuvia markkinainfrastruktuureja operoivien yhteisöjen tulevaa hyväksyntää asetuksen (EU) N:o 2022/858 (DLT-pilottijärjestelmää koskeva asetus) nojalla.
Kyberhäiriöiden sietokyvyn saralla eurojärjestelmä vei päätökseen rahoitusmarkkinainfrastruktuurien kyberhäiriöiden sietokykyä koskevan strategian arvioinnin, ja tarkempia tietoja strategian parannuksista ja tarkistuksista julkistetaan vuoden 2024 alussa. Lisäksi EKPJ toteutti säännöllisen kyberhäiriöiden sietokykyä koskevan kyselytutkimuksensa, johon osallistui 80 rahoitusmarkkinainfrastruktuuria EU:sta, ja käynnisti sen seurannan asianomaisten yleisvalvojien ja valvottavien yhteisöjen kanssa.
EKP tuki useiden yleisvalvontaan liittyvien globaalien työryhmien työtä, joka käsitteli esimerkiksi keskusvastapuolten vakuusmarginaalien laskentakäytäntöjä, rahoitusmarkkinainfrastruktuurien suojautumista osapuolen maksuhäiriöön liittymättömiltä rahoitusriskeiltä ja stablecoin-kryptovarajärjestelyjä. Lisäksi se tuki EU:n laajuista keskusvastapuolten valvontaan liittyvää stressitestiä, jota Euroopan arvopaperimarkkinaviranomainen koordinoi. EKP julkaisi myös yhteenvedon EU:n keskusvastapuolten alkumarginaalimalleista, seurasi jatkuvasti markkinoiden kasvaneen volatiliteetin vaikutuksia keskusvastapuoliin ja niiden jäseniin sekä järjesti yhdessä Saksan keskuspankin ja Federal Reserve Bank of Chicagon kanssa keskusvastapuolten riskienhallintaa koskevan vuoden 2023 yhteiskonferenssin edistääkseen alan toimijoiden, sääntelyelinten ja tiedeyhteisön välistä vuoropuhelua.
Eurojärjestelmä osallistuu säännöllisesti uusien rahoitusmarkkinainfrastruktuureita ja maksuja koskevien EU:n asetusten laadintaan. Vuonna 2023 se antoi panoksensa erityisesti EKP:n lausuntoon Euroopan markkinarakenneasetuksen tarkistuksesta. EKP oli niin ikään aktiivisesti mukana valmistelemassa digitaalista häiriönsietokykyä koskevaan asetukseen liittyvää johdettua oikeutta etenkin uhkaperusteisen tunkeutumistestauksen alalla, jota kehitetään uhkatietoon perustuvan eettisen red team ‑testauksen eurooppalaisen kehyksen (TIBER-EU) mukaisesti.
Kehikko 4	Uudet teknologiat tukkumarkkinoiden keskuspankkirahaselvityksessä
Rahoitussektorilla esiintyy yhä laajempaa kiinnostusta hajautetun tilikirjan teknologian mahdollisiin sovelluksiin, mukaan lukien rahoitustoimet, jotka nykyisellään selvitetään keskuspankkirahassa. Jos alalla otetaan hajautetun tilikirjan teknologia käyttöön merkittävässä laajuudessa, keskuspankkien on kenties ryhdyttävä toimiin, jotta ne voivat turvata maksujärjestelmien sujuvan toiminnan ja säilyttää keskuspankkirahan roolin Euroopan rahoitusmarkkinoiden vakautta, yhdentymistä ja tehokkuutta tukevana rahajärjestelmän ankkurina.
Eurojärjestelmä on määritellyt neljä käsitteellistä ratkaisua, jotka mahdollistaisivat tukkumarkkinoiden rahoitustoimien selvityksen keskuspankkirahassa esimerkiksi silloin, kun rahoitustoimen arvopaperiosuus selvitetään hajautetun tilikirjan teknologiaan perustuvaa infrastruktuuria käyttäen (ks. kaavio A).
Kaavio A
Lähde: Ks. Talouskatsauksen 8/2023 artikkeli H. Neuhaus ja M. Plooij, ”Central bank money settlement of wholesale transactions in the face of technological innovation”.Huom. Siniset viivat, pisteet ja kuvat edustavat keskuspankkirahaa. Violetit viivat, pisteet ja kuvat edustavat arvopapereita.
Eurojärjestelmä aikoo tutkia hajautetun tilikirjan teknologiaa tekemällä kokeiluja reaalisella keskuspankkirahaselvityksellä ja testejä koeympäristössä toteutettavalla harjoitusselvityksellä. Näissä kokeiluissa ja testeissä käytetään kolmea eurojärjestelmän ratkaisua, jotka mahdollistavat keskuspankkirahaselvityksen silloin, kun tukkumarkkinoiden rahoitustoimet on rekisteröity hajautetun tilikirjan teknologiaa käyttävillä alustoilla. Näitä ratkaisuja ovat Saksan keskuspankin tarjoama Trigger-ratkaisu, Italian keskuspankin tarjoama TIPS Hash-Link  ratkaisu (jotka ovat molemmat esimerkkejä käsitteellisestä ratkaisusta 1) sekä Ranskan keskuspankin tarjoama Full-DLT Interoperability  ratkaisu (käsitteellinen ratkaisu 2). Markkinaosapuolia on pyydetty ilmaisemaan kiinnostuksensa osallistua kokeiluihin ja testeihin, jotka on määrä toteuttaa toukokuusta marraskuuhun 2024. Samaan aikaan eurojärjestelmässä jatketaan sisäisiä analyysejä kahdesta muusta käsitteellisestä ratkaisusta. Eurojärjestelmän tutkimustyön tueksi on perustettu erityinen hajautetun tilikirjan teknologiaa käsittelevä markkinoiden kontaktiryhmä. Se antaa asiantuntija-apua ja pitää eurojärjestelmän ajan tasalla hajautetun tilikirjan teknologian ja muiden uusien teknologioiden käytön kehityksestä tukkurahoitusmarkkinoilla.
Eurojärjestelmä hyväksyi elokuussa 2023 uuden viitekehyksen euromääräisten likviditeettijärjestelyjen tarjoamiselle euroalueen ulkopuolisille keskuspankeille ja piti voimassa useita euroalueen ulkopuolisten keskuspankkien kanssa perustettuja likviditeettijärjestelyjä, jotka toimivat markkinaehtoisen rahoituksen turvaverkkoina. EKP tarjosi edelleen euroalueen vastapuolille Yhdysvaltain dollarin määräisiä operaatioita. EKP ei toteuttanut valuuttamarkkinainterventioita. EKP vastasi aiempien vuosien tapaan useiden EU:n rahoitusoperaatioiden hallinnoinnista ja hoiti eurojärjestelmän varannonhoitopalveluiden koordinointia.
5.1 Markkinaoperaatioiden kehitys
Euro- ja valuuttamääräiset likviditeettijärjestelyt
Taulukko 5.1
Yleiskatsaus toiminnassa olleisiin likviditeettijärjestelyihin
Valuuttamarkkinainterventioista tiedottaminen
EKP:n valuuttamarkkinainterventiot
EKP käsitteli useiden EU:n lainaohjelmien maksuja
Useat eurojärjestelmän kansalliset keskuspankit tarjosivat palveluja ERMS-järjestelmässä
Vuoden 2023 lopussa eurojärjestelmän varannonhoitopalvelujen järjestelmässä raportoituja asiakassuhteita oli 273, kun niitä edellisvuoden lopussa oli 270. Euromääräisten varannonhoitopalvelujen järjestelmässä hoidettujen varojen kokonaismäärä (johon sisältyvät sekä käteisvarat että arvopaperit) väheni samalla aikavälillä noin 20 %.
6 Euroalueen kansalaiset suosivat edelleen maksuvälineenä käteistä, ja väärennökset ovat harvinaisia
Kierrossa olevien eurosetelien määrässä näkyi EKP:n ohjauskorkojen nousu, joka vähensi käteisvarojen käyttöä arvon säilyttämisen välineenä. Selvästi suurimmalle osalle eurooppalaisista on tärkeää, että tarjolla on vaihtoehto maksaa käteisellä. Näin ollen EKP pyrkii varmistamaan käteisen kattavan saatavuuden ja hyväksynnän euroalueella.
Eurojärjestelmä on sitoutunut myös pitämään käteisen mahdollisimman kestävänä ja ympäristöystävällisenä ja on arvioinut setelien ympäristöjalanjälkeä maksuvälineenä. Valmistelut uuden eurosetelien sarjan käyttöönottamiseksi tarjoavat tilaisuuden tehdä euroseteleistä kaikkien eurooppalaisten kannalta helpommin lähestyttäviä. Siksi yleisöä kuullaan suunnitteluprosessin kaikissa vaiheissa.
6.1 Kierrossa olevien eurosetelien määrä sekä käteisen saatavuuden ja hyväksynnän varmistaminen
Korkojen nousu on vaikuttanut kierrossa olevien eurosetelien määrään
Vuoden 2023 lopussa liikkeessä oli 29,8 miljardia euroseteliä, arvoltaan 1 570 miljardia euroa. EKP:n ohjauskorkojen nousu kesäkuusta 2022 lähtien on vähentänyt käteisen käyttöä arvon säilyttämisen välineenä, koska setelit eivät kerrytä korkoa. Näin ollen setelimäärän vuotuinen lisäys vuonna 2023 oli erittäin hidasta: lukumäärällä mitattuna 1,2 % ja arvolla mitattuna -0,3 %.
Kuvio 6.1
Liikkeessä olevien eurosetelien lukumäärä ja arvo
Vuonna 2022 EKP toteutti euroalueen kuluttajien maksutottumuksista tutkimuksen, jonka mukaan 60 % euroalueen kansalaisista piti käteismaksuvaihtoehtoa tärkeänä. Varmistaakseen käteisen kattavan saatavuuden ja hyväksynnän Euroopan komissio antoi 28.6.2023 ehdotuksen asetukseksi euroseteleiden ja ‑metallirahojen laillisen maksuvälineen asemasta. Komission ehdotuksesta antamassaan lausunnossa EKP antoi vahvan tukensa sille, että asetettaisiin selkeät säännöt eurokäteisen pakolliselle hyväksynnälle vähittäiskaupassa sekä siitä kieltäytymiselle, esimerkiksi ”ei käteismaksua” -kylteille sisäänkäynnin yhteydessä. Käteisen kattavalla saatavuudella ja hyväksynnällä on keskeinen osa eurojärjestelmän vuoden 2030 käteisstrategiassa, jolla pyritään varmistamaan, että eurokäteinen pysyy laajasti saatavilla houkuttelevana, luotettavana ja kilpailukykyisenä maksuvälineenä ja arvonsäilyttäjänä.
6.2 Selvitys eurosetelien ympäristöjalanjäljestä.
Tutkimuksen mukaan yhden henkilön vuotuisista eurosetelimaksuista syntyy yhtä suuri ympäristöjalanjälki kuin 8 kilometrin pituisesta automatkasta. Setelimaksujen osuus on vain 0,01 % ympäristövaikutuksesta, joka syntyy henkilön kaikesta kulutuksesta vuoden aikana.
Tuotteen ympäristöjalanjälkitutkimuksessa kartoitettiin myös tähän mennessä saavutettua edistystä
Seteleitä käytetään lukuisia kertoja sen jälkeen, kun ne on laskettu liikkeeseen. Jakeluvaihe, joka sisältää energiankulutuksen ja kuljetuksen, on ympäristöjalanjälkeen eniten vaikuttava tekijä. Kestävästi tuotetun puuvillan käyttö setelipaperissa on pienentänyt eurosetelien ympäristöjalanjälkeä lähes 50 % ja eurosetelimaksujen kokonaisjalanjälkeä 3,6 % ei-kestävistä lähteistä hankittuun tavalliseen puuvillaan verrattuna. Pienentymisen odotetaan jatkuvan, kun siirtymä entistä ympäristöystävällisemmin tuotettuun puuvillaan toteutuu. Mittavalla tutkimus- ja kehitystoiminnalla pyritään parhaillaan tunnistamaan vaihtoehtoisia setelien hävittämistapoja, kuten jätemateriaalin kierrätys ja uudelleenkäyttö.
6.3 Eurosetelien väärentämisen kehitys
Vuonna 2023 väärennösten määrä suhteessa liikkeessä oleviin seteleihin oli pienimmästä päästä koko eurosetelien käyttöaikana
Kuvio 6.2.
6.4 Uusien eurosetelien valmistelu
Monialainen neuvoa-antava ryhmä, johon kuuluu jäseniä kaikista euroalueen maista, esitti yleisöltä saadun palautteen perusteella laaditut vaihtoehtoiset teemat seteleille. Tästä joukosta EKP:n neuvosto valitsi seitsemän teemaa, ja yleisöä pyydettiin jälleen kertomaan niistä suosikkinsa. Kesällä 2023 järjestettyjen kahden avoimen kyselytutkimuksen perusteella EKP:n neuvosto valitsi eurosetelien mahdolliseksi tulevaksi teemaksi kaksi vaihtoehtoa: ”Eurooppalainen kulttuuri” sekä ”Joet ja linnut”.
Päätös uusien setelien lopullisesta ulkoasusta sekä valmistamisen ja liikkeellelaskun ajankohdasta tehdään arviolta vuonna 2026
Lisäksi EKP:n neuvosto päätti perustaa neuvoa-antavan ryhmän, joka laatii esityksen valittuja teemoja kuvaavista visuaalisista elementeistä vuoden 2024 loppuun mennessä. Tämän jälkeen järjestään kilpailu uusien setelien suunnittelusta. Euroopan kansalaisille tarjotaan jälleen mahdollisuus valita suosikkinsa useista vaihtoehtoisista ulkoasuista. EKP:n odotetaan päättävän vuonna 2026 uusien setelien lopullisesta ulkoasusta sekä niiden valmistus- ja liikkeellelaskuajankohdasta. Kun päätös uusien setelien valmistuksesta on tehty, kuluu vielä useita vuosia ensimmäisten setelien liikkeeseenlaskuun.
7 Tilastot
EKP laatii, kerää, koostaa ja julkaisee kansallisten keskuspankkien avustuksella laajaa valikoimaa tilastoja, jotka tukevat EKP:n rahapolitiikan harjoittamista sekä rahoitusjärjestelmän vakauteen liittyvien ja muiden EKPJ:n ja Euroopan järjestelmäriskikomitean (EJRK) tehtävien hoitamista. Tilastoja käyttävät myös viranomaiset, kansainväliset järjestöt, rahoitusmarkkinaosapuolet, tiedotusvälineet ja suuri yleisö, ja ne edistävät osaltaan EKP:n avoimuustavoitetta.
7.1 Uusia ja laajennettuja euroalueen tilastoja sekä muita edistysaskelia
Uusia ulkoisten tilastojen tietoja käyttäjien saataville
Uusia jaotteluja julkista velkaa koskevissa tilastoissa (lainat, käteisraha ja talletukset)
Lisäksi EKP ryhtyi julkaisemaan EU:n jäsenvaltioiden julkiseen velkaan liittyviä uusia jaotteluja (lainat, käteisraha ja talletukset), joiden avulla julkisen talouden rahoitusta voidaan arvioida tarkemmin. Tyypillisesti suurimman osan julkisesta velasta muodostavat velkapaperit, mutta myös lainat ja talletukset ovat merkittäviä eriä. Lainojen osuus vuonna 2022 oli noin 16 % euroalueen BKT:stä ja 17,5 % koko julkisesta velasta. Uusista tiedoista käyvät ilmi eri rahoituslähteet, ja ne on jaoteltu luotonantajan mukaan, joita ovat esimerkiksi liikepankit, monenväliset laitokset (kuten Kansainvälinen valuuttarahasto) ja EU:n laitokset (kuten Euroopan investointipankki).
EKP päätti laajentaa euroalueen rahamarkkinatilastojen otosta
Huhtikuussa 2023 EKP päätti laajentaa Money Market Statistical Reporting (MMSR) ‑tietoaineiston otosta ja täydensi 46:n jo raportoivan pankin otosta 24 uudella pankilla. Uudet pankit aloittavat MMSR-tietojen raportoinnin 1.7.2024. EKP:n julkaisemat MMSR-tiedot ovat jatkossa siis entistäkin edustavampia. Uusien raportoivien pankkien tiedot tulevat mukaan euromääräisten markkinoiden lyhyen koron (€STR) laskentaan myöhemmin, jotta voidaan ensin varmistaa niiden riittävän hyvä laatu. Raportoivien pankkien otoksen laajentaminen tukee viitekoron edustavuutta, vakautta ja luotettavuutta.
EKP julkaisi uusia rahoitustilinpidon tilastoja jaoteltuna henkivakuutusten ja eläkevastuiden sijoitusriskin mukaan
EKP:n suuntaviivoja tilastoihin liittyvistä Euroopan keskuspankin tiedonantovaatimuksista neljännesvuosittaisessa rahoitustilinpidossa muutettiin lokakuussa 2023, minkä jälkeen EKP ryhtyi julkaisemaan henkivakuutus-, annuiteetti- ja eläkevastuiden uusia jaotteluja sijoitusriskin allokoinnin mukaan kaikkien EU:n jäsenvaltioiden ja euroalueen valtioiden osalta. Nämä vastuut muodostavat olennaisen osan kotitalouksien rahoitusvaroista ja kirjataan rahoitustilinpitoon vakuutuslaitosten ja eläkerahastojen (ja paljon vähäisemmässä määrin muiden sektorien) velkoina. Uusista tiedoista käy ilmi, mikä osuus kotitalouksien puolesta sijoitettujen vakuutusmaksujen sijoitusriskistä on kotitalouksien vastuuna.
7.2 Uusien ilmastonmuutokseen liittyvien tilastoindikaattorien julkaiseminen
Tammikuussa 2023 EKP julkaisi ensimmäisen sarjan kokeellisia analyyttisia ilmastonmuutokseen liittyviä tilastoindikaattoreita verkkosivuillaan. Nämä indikaattorit koostettiin tiiviissä yhteistyössä EKPJ:n kansallisten keskuspankkien kanssa, ja ne ovat osa EKP:n laajempaa ilmastonmuutokseen liittyvää toimintasuunnitelmaa.
Hiilidioksidipäästöjen analyyttiset indikaattorit tarjoavat tietoa rahoituslaitosten laina- ja sijoitussalkkujen hiili-intensiteetistä ja auttavat siten arvioimaan toimialan roolia nettonollatalouteen siirtymisen rahoittamisessa ja tähän liittyviä riskejä. Indikaattorien tiedot koskevat pankkien altistumista sellaisille vastapuolille, jotka ovat suuresti riippuvaisia hiili-intensiivisistä liiketoimintamalleista.
Laina- ja sijoitussalkkujen fyysisten riskien analyyttisilla indikaattoreilla arvioidaan riskejä, jotka aiheutuvat ilmastonmuutoksen mukanaan tuomista ääri-ilmiöistä, kuten tulvista tai maastopaloista, ja kohdistuvat luotto-, joukkolaina- ja osakesalkkujen kehitykseen. Näiden indikaattorien avulla voidaan vertailla fyysisiä riskejä maa- ja toimialakohtaisesti sekä eri ääri-ilmiöiden mukaan jaoteltuna.
Kaikkien kolmen tietoaineiston kehitystyötä jatketaan. Tarkoituksena on edelleen parantaa tietojen laatua ja laatia uusia jaotteluja esimerkiksi maantieteellisen sijainnin, toimialan ja muiden tietojen pohjalta.
7.3 Pankkien raportoinnin tehostaminen
Integroidun raportointijärjestelmän (Integrated Reporting Framework, IReF) tarkoituksena on mahdollisuuksien mukaan yhdistää EKPJ:n pankkeja koskevat tilastoraportointivaatimukset yhdeksi standardoiduksi järjestelmäksi, jota sovelletaan koko euroalueella
Myös Euroopan keskuspankkijärjestelmä (EKPJ) tekee pankkialan kanssa tiivistä yhteistyötä Banks’ Integrated Reporting Dictionary (BIRD) ‑tietohakemiston kehittämishankkeessa, jossa tavoitteena on optimoida raportointia ja vähentää yleistä raportointirasitetta. Vapaaehtoinen yhteistyöhanke tuo yhteen EKPJ:n keskuspankit ja liikepankit. Maksuton BIRD-tietohakemisto auttaa pankkeja laatimaan EU-lainsäädännön vaatimukset täyttäviä raportteja tilastointia, pankkivalvontaa ja kriisinratkaisua varten. Yhtenäistetyssä tietohakemistossa raportointivelvoitteisiin liittyvistä käsitteistä on esitetty vain yksi määritelmä ja kuvaus. Sen avulla pankkien on helpompi päättää, mitä tietoja niiden on haettava sisäisistä järjestelmistään ja miten niitä on käsiteltävä.
BIRD-tietohakemiston ensimmäisiä välitavoitteita on auttaa pankkeja noudattamaan kaikissa euroalueen maissa sovellettavan uuden IReF-raportointijärjestelmän standardeja. Raportoivat pankit voivat käyttää BIRD-tietohakemistoa IReF-standardien mukaiseen raportointiin ja muihin raportointivelvoitteisiin. BIRD-tietohakemisto auttaa vähentämään pankkien raportointirasitetta ja parantamaan viranomaisille toimitettavien tietojen laatua.
Kehikko 5	EKP alkoi julkaista uutta kokeellista kotitalouksien varallisuustilastoa
Uudet kokeelliset tilastot tarjoavat neljännesvuosittaisia tietoja kotitalouksien varallisuuden jakautumisesta euroalueella, ja ne on yhdenmukaistettu rahoitustilinpidon tilastotietojen kanssa.
Tilastointimenetelmien kehityksestä ja tietojen koostamisesta vastaa Euroopan keskuspankkijärjestelmä (EKPJ). Yleistä tilastoa voidaan jatkokehittää kansallisella tasolla paikallisten lisätietolähteiden avulla. Jotkin kansalliset keskuspankit ovatkin jo toteuttaneet tällaista jatkokehitystä. Aineistossa on yhdistetty rahoitustilinpidon aggregoituihin tietoihin kotitalouksien tason tiedot, jotka on saatu HFCS‑kyselytutkimuksesta (Household Finance and Consumption Survey) vuosina 2010–2021 sekä muista lähteistä. Vuoden 2021 jälkeisten vuosineljännesten tiedot on estimoitu uusimman sektoritilinpidon perusteella ja viimeisimmän saatavilla olevan HFCS-tutkimuksen tai joissain maissa kerättävien NSI-tietojen perusteella. Tiedot koostetaan neljännesvuosittain ja julkaistaan viiden kuukauden kuluttua kunkin jakson päättymisestä. Tiedot ovat saatavana koko euroalueesta, 19 yksittäisestä euroalueen maasta (kaikki euroalueen maat Kroatiaa lukuun ottamatta) ja Unkarista.
Asuntovarallisuuden muutokset nettovarallisuusdesiileittäin ja ylimmän 5 prosentin osuus nettovarallisuudesta euroalueella
b) Ylimmän 5 prosentin osuus nettovarallisuudesta
Kuvio A
Lähimaksujen prosenttiosuus kaikista korttimaksuista euroalueella vuoden 2023 toisella puoliskolla
Lisäksi tietoja kerätään petollisista maksutapahtumista, maksutapahtumissa käytetyistä tunnistamismenetelmistä ja maksujärjestelmistä. Neljännesvuosittain kerätään rajat ylittävän kaupan seuraamiseksi maailmanlaajuiset tiedot korttipohjaisista maksutapahtumista, jotka on eritelty maittain ja toimialakoodeittain (Merchant Category Code).
Vuonna 2023 EKP:n tutkimustoiminnassa keskityttiin arvioimaan muun muassa inflaatiokehitystä, rahapolitiikan välittymistä, ilmastonmuutosta ja rakenteellisia muutoksia. Käytännön toimina Euroopan keskuspankkijärjestelmän (EKPJ) tutkimusjohtajat perustivat Challenges for Monetary Policy Transmission in a Changing World (ChaMP) -tutkimusverkoston. Uuden verkoston tavoitteena on monipuolisten ja yksityiskohtaisten tietoaineistojen avulla analysoida rahapolitiikan välittymiskanavien vahvuutta, nopeutta ja vaihtelevuutta euroalueella ennakoimattomien sokkien, rakenteellisten muutosten ja muuttuvan inflaatiodynamiikan keskellä. Kotitalouksien varallisuutta ja kulutusta käsittelevä HFCN-tutkimusverkosto (Household Finance and Consumption Network) tuotti jälleen uutta tietoa inflaation vaikutuksesta erilaisiin kotitalouksiin euroalueella. EKP:n toteuttama kuluttajien odotuksia selvittävä CES-kysely (Consumer Expectations Survey) on nykyään vakiintunut kotitalouksien odotusten muodostumista kartoittava tietolähde, joka tarjoaa uutta tietoa päättäjille ja tutkijoille. Ilmastonmuutos pysyi edelleen tärkeänä tutkimusaiheena EKP:ssä. Lisäksi EKP teki tiivistä yhteistyötä kansallisten keskuspankkien kanssa EKPJ:n tutkimusklustereissa, joiden vuotuisissa työkokouksissa keskusteltiin useiden erikoisalojen päivänpolttavista kysymyksistä.
EKP:n toteuttamaa kuluttajaodotuskyselyä eli CES-kyselyä (Consumer Expectations Survey) jatkokehitettiin vuonna 2023 uusien kotitalouksia koskevien tietojen tarjoamiseksi rahapoliittista analyysiä ja tutkimustyötä varten. EKP laajensi kyselyn kattavuutta siten, että alkuperäisten kuuden maan (Belgia, Saksa, Ranska, Italia, Alankomaat ja Espanja) lisäksi mukaan tuli viisi uutta euroalueen maata (Itävalta, Suomi, Kreikka, Irlanti ja Portugali). CES-kysely on osoittautunut korvaamattomaksi rahapolitiikan ja tutkimuksen työvälineeksi, jonka avulla voidaan analysoida kotitalouksien inflaatio-odotuksia. Tutkimus osoitti, että kun rajoittavaan rahapolitiikkaan yhdistettiin aktiivinen viestintä, jossa korostetaan rahapolitiikan roolia tulevan inflaatiokehityksen vakauttamiseksi, pystyttiin edistämään yleistä luottamusta ja estämään viimeaikaisten hinta- ja kustannussokkien juurtuminen kuluttajien inflaatio-odotuksiin.[69] CES-kyselyssä kävi myös ilmi, että inflaatio vaikutti eri kotitalouksien odotuksiin eri tavoin. Yksi tärkeä tutkimushavainto on, että inflaatio vaikutti eniten pienituloisiin kotitalouksiin, koska ne olivat erityisen haavoittuvia energian ja elintarvikkeiden kaltaisten välttämättömyystarvikkeiden hintanousulle.
Vakiintuneet tutkimusverkostot jatkoivat EKPJ:n tutkimustoiminnan koordinointia ja yhteydenpitoa akateemisiin tutkijoihin. EKPJ:n tutkimusklusterit ”Monetary economics” (klusteri 1), ”International macroeconomics, fiscal policy, labour economics, competitiveness and EMU governance” (klusteri 2), ”Financial stability, macroprudential regulation and microprudential supervision” (klusteri 3) ja ”Climate change” (klusteri 4) järjestivät työkokoukset alojensa päivänpolttavista kysymyksistä. Klusterin 1 vuotuinen työkokous siirtyi vuodelle 2024, ja se pidettiin Puolan keskuspankissa Varsovassa 21.–22.3.2024. Klusterin 2 vuotuinen työkokous järjestettiin Englannin keskuspankissa 16.–17.11.2023, ja sen viidessä istunnossa käsiteltiin tuottavuutta, työmarkkinoita, kansainvälistä makrotaloustiedettä, energiasokkeja sekä ilmastopolitiikkaa ja finanssipolitiikkaa. Klusterin 3 vuotuinen työkokous pidettiin Suomessa Saariselällä 23.–25.11.2023, ja sen aiheina olivat rahoitusvakaus ja rahoituksenvälitys. Klusterin 4 vuotuinen työkokous järjestettiin EKP:ssä hybridikokouksena 13.–14.11.2023, ja siinä käsiteltiin esimerkiksi äärilämpötilojen vaikutusta inflaatioon ja biodiversiteetin dynamiikkaa.
Kun inflaatiopaineet alkoivat voimistua vuonna 2022, maailmanmarkkinoiden tärkeimmillä keskuspankeilla oli edessään vaikea valinta: joko tiukentaa rahapolitiikkaa nopeasti, jolloin riskinä olisi talouden häiriö erittäin matalien korkojen vuosia kestäneen jakson jälkeen, tai toteuttaa tiukennus vähitellen, jolloin suojeltaisiin rahoitusjärjestelmää ja talouden toimeliaisuutta häiriöiltä, mutta riskinä olisi tavoitetta nopeamman inflaation vakiintuminen. Näiden kahden tekijän välisen vuorovaikutuksen suuruusluokan määrittämiseksi voidaan käyttää empiiristä epälineaarista mallia, jossa huomioidaan rahoitusvakauden tilanne. Mallin avulla voidaan mitata häntäriskejä, joita euroalueen taloudelle aiheutuu vuoden 2022 kolmannella neljänneksellä alkaneesta tiukentuneen rahapolitiikan syklistä.[74] Epälineaarisen mallin etuna on, että sillä voidaan tavoittaa mahdolliset ajallisesti vaihtelevat vaikutussuhteet rahapolitiikan ja rahoitusmarkkinoiden epävakauden riskien välillä. Vaikka rahoitusmarkkinoiden epävakausjaksot ovat harvinaisia, niiden vaikutukset makrotalouteen voivat olla erittäin vakavia, joten ne ovat päättäjille erittäin tärkeitä. Häntäriskien arviointivälineillä voidaan tuottaa tärkeää tietoa makrotalouden riskien hallitsemista koskevan päätöksenteon tueksi.
Analyysi toi esiin huomattavia talouskasvun heikkenemisen riskejä vuoden 2022 kolmannella neljänneksellä. Mallin perusteella estimoitu todennäköisyys euroalueen BKT:n supistumiselle yli 3 prosentilla seuraavan vuoden aikana oli 10 %. Myös rahoitusvakauden riskit painottuivat sen heikkenemisen suuntaan, ja rahoitusjärjestelmän häiriöiden todennäköisyys oli tavallista suurempi. Näitä riskejä, joiden taustalla olivat Venäjän hyökkäystä Ukrainaan seuranneet raaka-ainehintojen nousu ja rahoitusmarkkinoiden häiriö, jouduttiin punnitsemaan suhteessa riskiin siitä, että jo lähtökohtaisesti tavoitetta paljon nopeampi inflaatio kiihtyy entisestään.
9 EKP:n oikeudelliset asiat
Tämä luku käsittelee EKP:tä koskevia Euroopan unionin tuomioistuimen (EUT) ratkaisuja, EKP:n lausuntoja sekä tapauksia, joissa laiminlyötiin velvollisuus kuulla EKP:tä ehdotuksista lainsäädännöksi sen toimivaltaan kuuluvilla aloilla. Se käsittelee myös julkisen sektorin keskuspankkirahoitusta ja erityisoikeuksia koskevan kiellon noudattamisen valvontaa.
Euroopan unionin tuomioistuin hylkäsi valituksen viimeisessä EKP:tä vastaan vireillä olleessa vahingonkorvauskanteessa, joka koski Kreikan valtionvelan uudelleenjärjestelyä vuonna 2012, ja saattoi siten päätökseen yli vuosikymmenen mittaiset oikeusriidat
Euroopan unionin tuomioistuin hylkäsi syyskuussa 2023 valituksen viimeisessä vireillä olleessa vahingonkorvauskanteessa, jonka Kreikan valtion joukkolainoja hallussa pitävät tahot olivat nostaneet EKP:tä ja Euroopan unionia (EU) vastaan. Valittajat joutuivat osallisiksi Kreikan valtionvelan vuonna 2012 toteutettuun uudelleenjärjestelyyn yhteistoimintalausekkeiden jälkikäteisen käyttöönoton vuoksi.[75] Ensimmäisessä oikeusasteessa valittajat väittivät, että heidän pakko-osallisuutensa Kreikan valtionvelan uudelleenjärjestelyyn oli luettava EKP:n ja EU:n syyksi, mikä johtui muun muassa EKP:n ja EU:n osallistumisesta euroryhmän kokouksiin ja niiden roolista kuulemisprosessissa, joka johti yhteistoimintalausekkeiden jälkikäteiseen käyttöönottoon.[76] Unionin yleinen tuomioistuin katsoi, että EKP ja EU eivät ylittäneet toimivaltaansa eivätkä loukanneet omistusoikeutta, pääoman vapaata liikkuvuutta eivätkä yhdenvertaisen kohtelun periaatetta. Unionin yleinen tuomioistuin katsoi myös, että useat Euroopan unionin toiminnasta tehdyn sopimuksen määräykset, joihin valittajat vetosivat (mukaan lukien artiklat 123 ja 127), eivät ole oikeussääntöjä, joilla annetaan yksityisille oikeuksia, eikä niiden perusteella siten voi syntyä sopimussuhteen ulkopuolista EU:n tai EKP:n vastuuta. EUT hylkäsi kokonaisuudessaan valituksen, jossa väitettiin, että unionin yleinen tuomioistuin olisi tutkinut tietyt kanneperusteet virheellisesti, ja saattoi siten päätökseen yli vuosikymmenen kestäneet oikeusriidat, joista jokaisen EKP on voittanut osoittamalla toimineensa lainmukaisesti.
Euroopan unionin tuomioistuin tulkitsi, että eurosetelien kuntotarkastusta koskevia EKP:n vähimmäisvaatimuksia ei sovelleta rahaa käsitteleviin laitoksiin, kuten luottolaitoksiin ja rahankuljetusyrityksiin
Euroopan unionin tuomioistuin vahvisti laajaan harkintavaltaan perustuvien pankkivalvonnan alan päätösten tuomioistuinvalvonnan rajat
Euroopan unionin tuomioistuin vahvisti, että EKP:llä on yksinomainen toimivalta peruuttaa pankkien toimilupia myös rahanpesua ja terrorismin rahoitusta koskevan kansallisen lainsäädännön vakavien rikkomusten perusteella
9.2 EKP:n lausunnot ja kuulematta jättämiset
Euroopan unionin toiminnasta tehdyn sopimuksen artiklan 127 kohdan 4 ja artiklan 282 kohdan 5 nojalla EKP:tä on kuultava ehdotuksista EU:n tai sen jäsenvaltioiden lainsäädännöksi EKP:n toimivaltaan kuuluvilla aloilla. Kaikki EKP:n lausunnot julkaistaan EUR-Lexissä. Vuonna 2023 EKP antoi 12 lausuntoa ehdotuksista unionin säädöksiksi ja 35 lausuntoa ehdotuksista kansalliseksi lainsäädännöksi.
Velvollisuus kuulla EKP:tä lainsäädäntöehdotuksista laiminlyötiin 12 tapauksessa: kahdessa ehdotuksessa unionin säädöksiksi ja kymmenessä kansallisessa lainsäädäntöehdotuksessa. Seitsemässä näistä tapauksista EKP antoi oma-aloitteisen lausunnon.
Ensimmäisessä EU-tapauksessa oli kyseessä EU:n ehdotus asetukseksi datan oikeudenmukaista saatavuutta ja käyttöä koskevista yhdenmukaisista säännöistä (datasäädös). Tapausta pidettiin selkeänä ja tärkeänä, koska se koskee muun muassa sitä, missä laajuudessa EKP ja kansalliset keskuspankit voivat saada ja käyttää yksityisten hallussa olevaa dataa erinäisiin määriteltyihin yleistä etua koskeviin tarkoituksiin. Toinen EU-tapaus koski EU:n lainsäädäntöpakettia, jossa ehdotettiin eurooppalaisen keskitetyn yhteyspisteen perustamista tarjoamaan keskitettyä pääsyä rahoituspalvelujen, pääomamarkkinoiden ja kestävyyden kannalta merkityksellisiin julkisesti saatavilla oleviin tietoihin. Tapausta pidettiin selkeänä ja tärkeänä, koska eurooppalaisen keskitetyn yhteyspisteen perustaminen on tärkeä välitavoite pääomamarkkinaunionin loppuunsaattamisessa, jonka odotetaan saavan pääoman kohdentumaan unionissa entistä tehokkaammin ja edistävän siten pääomamarkkinoiden kehittymistä ja yhdentymistä edelleen.
Kahdessa unkarilaisessa kuulemattajättämistapauksessa oli kyse keskuspankin riippumattomuudesta ja keskuspankkirahoitusta koskevasta kiellosta. Ensimmäinen unkarilainen tapaus koski talous- ja rahoitustoimenpiteistä annettua Unkarin lakia, jossa tiettyjä laitoksia kiellettiin 30.6.2023 asti ostamasta Unkarin forintin määräistä velkainstrumenttia, jonka eräs EKPJ:hin kuuluva kansallinen keskuspankki oli laskenut liikkeeseen. Tapausta pidettiin selkeänä ja tärkeänä, koska se estää Unkarin keskuspankkia valitsemasta itsenäisesti tarvittavia keinoja ja välineitä tehokkaan rahapolitiikan harjoittamiseen ja saavuttamasta itsenäisesti ensisijaista hintavakaustavoitettaan. Toisessa näistä tapauksista oli kyse Unkarin keskuspankista annetun lain muutoksista, joilla otettiin käyttöön keskitetyt valuuttamääräiset valtion tilit, joita Unkarin keskuspankki hoitaa ja jotka täydentävät jo olemassa olevaa keskitettyä Unkarin forintin määräistä valtion tiliä. Tapausta pidettiin selkeänä ja tärkeänä, koska se koskee sitä, onko kansallisen keskuspankin valtion tileille maksama korko keskuspankkirahoitusta koskevan kiellon mukainen.
EKP antoi 12 lausuntoa EU:n lainsäädäntöehdotuksista, joiden aiheina olivat muun muassa digitaalinen euro; eurosetelit ja ‑kolikot laillisena maksuvälineenä; unionin talouspolitiikan ohjausjärjestelmän uudistaminen; unionin kriisinhallinta ja talletussuojajärjestelmä; toimenpiteet, joilla lievennetään kolmansien maiden keskusvastapuoliin liittyviä liiallisia vastuita ja parannetaan unionin määritysmarkkinoiden tehokkuutta sekä puututaan keskusvastapuoliin liittyvien keskittymäriskien käsittelyyn ja keskitetysti määritettyihin johdannaistransaktioihin liittyvään vastapuoliriskiin; euromääräiset pikatilisiirrot; ilmastoasiat, kuten rakennusten energiatehokkuus, yritysten kestävää toimintaa koskeva huolellisuusvelvoite sekä ympäristöön, yhteiskuntaan ja hyvään hallintotapaan liittyvä luokitustoiminta; ja uuden jäsenen nimitys EKP:n johtokuntaan.
Kansallista lainsäädäntöä koskevat lausunnot kattavat usein useampia aiheita. EKP antoi 19 lausuntoa kansallisista keskuspankeista,15 lausuntoa rahoitusjärjestelmän vakaudesta, 13 lausuntoa luottolaitosten vakavaraisuusvalvonnasta, seitsemän lausuntoa valuutta-asioista ja maksuvälineistä, viisi lausuntoa rahapoliittisista instrumenteista ja operaatioista ja rahapolitiikan toimeenpanosta ja kolme lausuntoa maksujärjestelmistä ja/tai arvopaperikaupan selvitysjärjestelmistä. Kiihtyneen inflaation ja nousseiden korkojen vuoksi käyttöön otetut pankkiverot ja veronluonteiset maksut olivat aiheena seitsemässä lausunnossa vuoden 2023 aikana.
Euroopan unionin toiminnasta tehdyn sopimuksen artiklan 271 alakohdan d perusteella EKP:n tehtävänä on valvoa, että EU:n kansalliset keskuspankit noudattavat sopimuksen artikloissa 123 ja 124 sekä neuvoston asetuksissa (EY) N:o 3603/93 ja N:o 3604/93 asetettuja kieltoja. Artiklassa 123 kielletään EKP:tä ja kansallisia keskuspankkeja tarjoamasta tilinylitysoikeuksia tai muita luottojärjestelyjä jäsenvaltioiden keskushallinnoille tai EU:n toimielimille tai laitoksille sekä hankkimasta niiltä suoraan velkasitoumuksia (ensimarkkinoilta). Artiklassa 124 kielletään toimenpiteet, joilla jäsenvaltioiden keskushallinnoille tai EU:n toimielimille tai laitoksille annetaan erityisoikeuksia rahoituslaitoksissa, elleivät tällaiset toimenpiteet perustu toiminnan vakauden valvontaan liittyviin seikkoihin. EKP:n neuvoston ohella myös Euroopan komissio valvoo, että jäsenvaltiot noudattavat näitä määräyksiä.
EKP seuraa myös, miten EU:n kansalliset keskuspankit ostavat jälkimarkkinoilta oman maansa ja muiden jäsenvaltioiden julkisen sektorin sekä EU:n toimielinten ja laitosten velkasitoumuksia. Neuvoston asetuksen (EY) N:o 3603/93 johdanto-osan kappaleiden mukaan julkisen sektorin velkasitoumusten hankkimista jälkimarkkinoilta ei saisi käyttää Euroopan unionin toiminnasta tehdyn sopimuksen artiklassa 123 asetetun tavoitteen kiertämiseen.
EKP:n vuonna 2023 toteuttaman seurannan perusteella Euroopan unionin toiminnasta tehdyn sopimuksen artikloja 123 ja 124 oli yleisesti ottaen noudatettu.
EKP seuraa edelleen Unkarin keskuspankin omistusta Budapestin pörssissä. Unkarin keskuspankki osti vuonna 2015 enemmistöosuuden Budapestin pörssistä, minkä voidaan yhä katsoa aiheuttavan huolta keskuspankkirahoituksen käytöstä.
Irlannin keskuspankki luopui vuonna 2023 lopuistakin IBRC-pankkiin (Irish Bank Resolution Corporation) liittyvistä omaisuuseristä myymällä pitkäaikaisia vaihtuvakorkoisia joukkovelkakirjalainoja. Siihen päättyi vuodesta 2013 vallinnut vakava huoli keskuspankkirahoituksen käytöstä.
Keskuspankkirahoituksena ei pidetä toimia, joilla kansalliset keskuspankit rahoittavat julkisen sektorin velvoitteita Kansainvälistä valuuttarahastoa (IMF) kohtaan, jos tuloksena on varantojen kaltaisia ulkomaanrahan määräisiä saamisia. Rahoituksesta, jota Belgian ja Ranskan keskuspankit olivat aiempina vuosina antaneet IMF:n välityksellä pahoin velkaantuneiden köyhien maiden tukemiseksi, ei kuitenkaan syntynyt ulkomaanrahan määräisiä saamisia eikä se näin ollen edellyttänyt korjaavia toimenpiteitä.
10 EKP:n rooli EU:ssa ja kansainvälisissä yhteyksissä
EKP piti yllä tiivistä kanssakäymistä eurooppalaisten ja kansainvälisten kumppaniensa kanssa vuonna 2023. EKP:n tilivelvollisuuden kulmakivi on sen suhde Euroopan parlamenttiin, ja EKP osallistui vuoden aikana Euroopan parlamentin talous- ja raha-asioiden valiokunnan (ECON) säännöllisiin kuulemisiin sekä kävi kirjeenvaihtoa sen kanssa. Lisäksi EKP teki yhteistyötä valiokunnan kanssa osana käynnissä olevaa digitaalisen euron kehittämishanketta. Euroopan ulkopuolella EKP osallistui rakentavasti vuoropuheluun G20-ryhmän kumppaniensa kanssa. EKP tuki muun muassa puheenjohtajana toimineen Intian aloitteita rahoitussektorin sääntelystä, rajat ylittävistä maksuista ja kryptovaroista. Lisäksi EKP osallistui edelleen keskuspankkien kannalta merkittäviin keskusteluihin Kansainvälisen valuuttarahaston (IMF) toiminnasta, muun muassa IMF:n jäsenosuuksien arvioinnista, lainanantokäytäntöjen tarkistuksista sekä erityisnosto-oikeuksista ja niiden kohdistamisesta.
Viimeisimpien Eurobarometri-kyselytutkimusten mukaan 79 % euroalueen vastaajista kannattaa euroa ja 43 % luottaa EKP:hen. Euron nauttima laaja kannatus on hyvin positiivinen asia, kun taas EKP:hen kohdistuva verrattain heikko luottamus kertoo siitä, että laitoksen on panostettava edelleen viestintäänsä yleisölle ja kansalaisten vaaleissa valitsemille edustajille. Luottamuksen rakentaminen on EKP:lle keskeistä myös vastaisuudessa. EKP onkin sitoutunut jatkamaan rakentavaa vuoropuhelua Euroopan parlamentin ja euroalueen kansalaisten kanssa.
10.2 Kansainväliset suhteet
G20-ryhmä
IMF:ään ja kansainväliseen rahoitusrakenteeseen liittyvät politiikkakysymykset
EKP osallistui jälleen aktiivisesti keskusteluun kansainvälisestä raha- ja rahoitusjärjestelmästä Kansainvälisessä valuuttarahastossa (IMF) sekä muilla foorumeilla tuoden yhteiseurooppalaisiin kannanottoihin keskuspankkinäkökulmaa.[79] Keskeisiä aiheita vuonna 2023 olivat IMF:n jako-osuuksien tarkastelu, IMF:n lainanantokäytännöt ja -välineet sekä erityisnosto-oikeuksia koskevat kysymykset ja oikeuksien kohdistaminen.
IMF:n hallintoneuvosto päätti 15.12.2023 16. yleisestä jäsenosuustarkistuksesta ja hyväksyi jäsenten osuuksiin 50 prosentin korotukset, joiden myötä IMF:n osuudet kasvavat 715,7 miljardiin erityisnosto-oikeuteen.[80] Osuuksien korotukset kohdistetaan jäsenille niiden nykyisten osuuksien suhteessa. IMF:n välineistöön tehtiin tarkistuksia, joiden myötä rahasto pystyi jatkamaan tukeaan Ukrainalle.[81] Maaliskuun 2023 lopussa hyväksyttiin uusi 48 kuukauden pituinen kausi Extended Fund Facility for Ukraine -rahoitusjärjestelylle.[82] Lisäksi IMF vahvisti edelleen välineistönsä ennaltaehkäisevää roolia ja joustavuutta saattamalla päätökseen varautuvan rahoitustuen välineiden arvioinnin lokakuussa 2023. Vuoden 2023 lopussa IMF:n luotonanto oli edelleen lähellä historiansa korkeinta tasoa: General Resources Account -tililtä myönnetyt luotot olivat suuruudeltaan noin 92 miljardia erityisnosto-oikeutta, joista noin kolmasosa oli myönnetty rahaston suurimmalle velalliselle.
Varoja kerättiin avun tarpeessa olevien maiden tukemiseksi
EKP arvioi rahapoliittisia päätöksiään aina suhteellisuusperiaatteen kannalta.[85] Arviointi käsittää kunkin rahapoliittisen toimen hyötyjen ja mahdollisten sivuvaikutusten analyysin, joka kattaa myös rahapolitiikan toissijaiseen tavoitteeseen liittyvät vaikutukset siltä osin kuin ne ovat kulloinkin merkityksellisiä. Analyysissa tarkastellaan toimenpiteiden keskinäisiä vaikutuksia ja tasapainottumista. Käytännössä aina säätäessään rahapoliittisia välineitään EKP:n neuvosto valitsee asetuksen, joka tukee parhaiten unionin yleistä talouspolitiikkaa kasvun, työllisyyden ja inkluusion kannalta sekä edistää unionin kauaskantoisempia tavoitteita turvaamalla rahoitusvakautta ja lieventämällä osaltaan ilmastonmuutoksen vaikutusta, kunhan kyseiset politiikkavälineen vaihtoehtoiset asetukset ovat hintavakauden kannalta yhtä hyviä eivätkä ole sille haitallisia.[86] EKP on esimerkiksi suosinut lokakuusta 2022 lähtien yritysten velkapaperien uudelleensijoituksissaan ilmastoasioissa paremmin suoriutuvia liikkeeseenlaskijoita. Tämän päätöksen tavoitteena oli ottaa paremmin huomioon eurojärjestelmän taseeseen liittyvä ilmastoriski ja EKP:n rahapolitiikan toissijaista tavoitetta silmällä pitäen tukea talouden vihreää siirtymää EU:n ilmastoneutraaliustavoitteiden mukaisesti.[87]
Miten EKP raportoi toissijaista tavoitettaan koskevien toimien vaikutuksista?
EKP:n vuosikertomuksissa rahapoliittisia päätöksiä ja niiden taustalla olevia rahapolitiikan toissijaisen tavoitteen kannalta merkityksellisiä analyyseja esitellään useissa eri luvuissa. Tässä vuosikertomuksessa luodaan tilannekatsaus EKP:n analyysivälineissä tapahtuneisiin edistysaskeliin ilmastonmuutokseen liittyvän tilastoinnin saralla, joita ovat esimerkiksi uudet kestävän rahoituksen, hiilipäästöjen ja fyysisten riskien tilastolliset indikaattorit (osa 7.2). Lisäksi todetaan, että EKP:n rahapolitiikan toteuttamisstrategian painotus keskipitkään aikaväliin mahdollistaa asteittaisen vaikuttamisen kasvuun ja työllisyyteen, jotka ovat osa EKP:n toissijaista tavoitetta (osa 1.2). Tässä vuosikertomuksessa tähdennetään myös, että EKP on jatkanut yrityslainaostojensa painottamista ilmastoasioissa paremmin suoriutuviin liikkeeseenlaskijoihin (osat 2.1, 2.2 ja 2.3) sekä julkistanut ilmastoon liittyviä taloudellisia tietoja yrityssektorin velkapapereiden osto-ohjelmaan ja pandemiaan liittyvään osto-ohjelmaan kuuluvista yrityslainasalkuista (osa 2.2). Vuosikertomuksessa esitetään yhteenveto pankkien ja rahoitusjärjestelmän arvioinneista sekä katsaus rahoitusjärjestelmän riskinkestävyyden ja haavoittuvuuksien lähteisiin (luku 3) ja raportoidaan EKP:n viimeaikaisesta tutkimuksesta, jossa pyrittiin määrällisesti arvioimaan rahapolitiikan vaikutuksia rahoitusvakauteen nopean inflaation jaksoilla (kehikko 7). Lisäksi esitetään yhteenveto EKP:n toimenpiteistä ja edistyksestä ilmasto- ja ympäristöasioissa (osa 11.5).
EKP jatkoi vuonna 2023 työtään ympäristö- ja yhteiskuntavastuuseen sekä hyvään hallintotapaan liittyvissä kysymyksissä
Osissa 11.2 ja 11.3 selostetaan pääpiirteittäin, miten EKP Euroopan unionin toimielimenä pyrki vuonna 2023 jatkuvasti vahvistamaan hallintojärjestelmiään sekä vaalimaan avoimuutta ja tiivistä yhteydenpitoa kansalaisiin. Osassa 11.2 kerrotaan EKP:n työstä niin Euroopan kuin kansainvälisenkin tason yhteistyön lujittamiseksi etiikan, luotettavuuden ja asianmukaisten menettelytapojen alueilla, mikä on myös merkinnyt vastaamista kasvaneeseen yleiseen kiinnostukseen näitä aiheita kohtaan.[90] Osassa 11.3 selostetaan EKP:n toimia, joilla se on pyrkinyt viestimään politiikastaan selkeästi nopean inflaation jaksolla. Tämä viestintä kohdistettiin erilaisille yleisöille, ja siinä vastattiin ihmisten huoliin yhteisen rahan tulevaisuudesta. Osassa 11.4 luetellaan vuoden 2023 ajalta keskeisiä kehityssuuntia, jotka vaikuttivat EKP:n henkilöstöhallintoon, ja annetaan tuoreet tiedot monimuotoisuus- ja osallistamisasiantuntijan ja sovittelijan nimityksistä. Osassa 11.5 käsitellään lopuksi EKP:n työtä ilmasto- ja ympäristöasioissa ja annetaan tarkempia tietoja alan asiantuntijajulkaisuista.
Taulukko 11.1
Ilmastostressitestit aloitettiin vuonna 2022, ja niitä on sen jälkeen tehty säännöllisesti. Ne kuuluvat toimiin, joilla ilmastoriskit asteittain sisällytetään yleiseen riskienhallintajärjestelmään. Ensimmäisessä eurojärjestelmän taseelle tekemässään ilmastoriskistressitestissä EKP arvioi eurojärjestelmän taloudellisen riskiprofiilin herkkyyttä ilmastonmuutokselle ja tehosti siten ilmastoriskien arviointia eurojärjestelmässä. Testin tulokset tarjosivat ensimmäisen arvion ilmastoriskin vaikutuksista EKP:n taseeseen.
11.2 Eettisen toiminnan ja luotettavuuden lujittaminen
Ammattietiikka ja luotettavuus pysyivät keskeisenä painopisteinä vuonna 2023
Eettisen tietoisuuden ja luotettavuuden kasvaessa ja eettisen neuvonnan saatavuuden parantuessa neuvontapyynnöt lisääntyivät huomattavasti: kun niitä vuonna 2022 saatiin 1 690, vuonna 2023 määrä oli 2 767 (ks. kaavio 11.1).
Kaavio 11.1
Katsaus EKP:n työntekijöiltä vuonna 2023 saatuihin neuvontapyyntöihin
EU:n tasolla EKP toimi vuonna 2023 edelleen aktiivisesti toimielinten välillä käynnissä olevissa neuvotteluissa, joissa käsiteltiin EU:n riippumattoman eettisen valvontaelimen perustamista.
Kansainvälisellä tasolla EKP osallistui tiiviisti monenvälisten järjestöjen eettisen verkoston (ENMO) tietojenvaihtoon ja vaatimusten määrittelyyn sekä toimimalla verkoston varapuheenjohtajana että osallistumalla kokouksiin ja vuosikonferenssiin. EKP osallistui myös ensimmäiseen tarkastukseen, joka koski YK:n korruptionvastaisen yleissopimuksen täytäntöönpanoa EU:ssa.
11.3 EKP:n politiikasta viestiminen ja sen avoimuus
EKP:n viestintäympäristö oli haastava
Tässä tilanteessa EKP tehosti viestintää rahapolitiikastaan. Kun rahapolitiikan kiristyminen alkoi tuottaa tavoiteltua vaikutustaan eli hillitä kysyntää, oli tärkeää selittää EKP:n päätöksiä ja korostaa jälleen, että sen ensisijaisena tehtävänä on pitää inflaatio kurissa. EKP:n johdon useiden julkisten puhetilaisuuksien lisäksi monissa EKP:n blogin kirjoituksissa selvennettiin inflaation vaikutusta reaalituloihin ja valtioiden rakennepolitiikan tärkeyttä inflaation torjunnassa sekä esitettiin analyyttisiä näkemyksiä ennätyksellisen suuresta työvoiman osallistumisasteesta. EKP:n podcasteissa kuvailtiin inflaation taustatekijöitä, ja erityisillä podcast-kesäluennoilla täsmennettiin EKP:n roolia hintavakauden ylläpitäjänä.
Nöyrä asenne viestintään yleisön luottamuksen parantamiseksi
Samaan aikaan perustellut kysymykset siitä, miksi EKP ei ollut osannut varautua inflaation kiihtymiseen ja miksi sen talousnäkymiä koskevat arviot eivät olleet osuneet kohdalleen, vaativat vastauksia. Eurojärjestelmän asiantuntija-arvioiden selkeys ja paikkansapitävyys ovat erityisen tärkeitä odotusten ankkuroimiseksi ja EKP:n politiikan uskottavuuden tukemiseksi. Oli niin ikään välttämätöntä selostaa epävarmuuden eri syitä ja tehdä viestintää nöyrällä asenteella luottamuksen lujittamiseksi.
Vuonna 2023 EKP:n ja muiden eurojärjestelmän keskuspankkien taseet kääntyivät tappiollisiksi aiempien rahapoliittisten päätösten ja etenkin laajamittaisten omaisuuserien ostojen vuoksi. EKP näki erityistä vaivaa selittääkseen, mistä keskuspankkien voitot ja tappiot syntyvät, esimerkiksi julkaisemalla aiheesta erityisen tietosivun. Näin EKP pystyi myös asettamaan tappiot asiayhteyteensä monen vuoden huomattavien voittojen jatkoksi ja korostamaan, että sen tehtävänä ei ole tehdä voittoa vaan rahapoliittisia päätöksiä, jotka edistävät sen hintavakaustavoitetta.
Vuoden 2023 erityisissä viestintätoimissa keskityttiin lisäksi yhteisen rahan tulevaisuuteen sekä käteisen että digitaalisen rahan kannalta.
EKP aloitti seuraavan eurosetelisarjan suunnittelutyön eurooppalaisen yleisön tuella
EKP päätti, että kolmannen eurosetelien sarjan suunnittelun olisi oltava osallistavampaa ja siihen tulisi ottaa mukaan myös laaja yleisö. Tätä varten kaikki euroalueen kansalaiset kutsuttiin osallistumaan seuraavan setelisarjan aiheita koskevaan verkkokyselyyn, ja heille annettiin tilaisuus valita suosikkiteemansa seitsemästä vaihtoehdosta. Kyselyyn osallistui yli 365 000 ihmistä kaikkialta euroalueelta, ja heidän suosikkinsa otettiin huomioon EKP:n neuvoston päätöksessä, jossa ”Euroopan kulttuuri” ja ”Joet ja linnut” valittiin mahdollisiksi teemoiksi tuleviin seteleihin. Seuraavaa setelisarjaa koskeva viestintä ja vuoropuhelu vahvistivat viestiä, jonka mukaan EKP ja eurojärjestelmä ovat edelleen sitoutuneita käteisrahaan.
EKP korosti, että käteisraha on tullut jäädäkseen – mahdollisesti digitaalisen euron täydentämänä
Lokakuussa 2023 EKP:n neuvosto päätti lopettaa digitaalista euroa koskevan hankkeen tutkimusvaiheen ja siirtyä valmisteluvaiheeseen. Päätöksen myötä toteutettiin moniosainen ja monikielinen viestintäkampanja, jossa käytettiin useita eri viestintäkanavia ja ‑tuotteita kaikissa euroalueen maissa, mukaan lukien Linkedln-sivu digitaalista euroa koskevasta hankkeesta ja oma verkkosivu. Kampanjassa keskityttiin digitaalisen euron käyttöönoton etuihin ja tärkeyteen, yksityisyyteen liittyviin huolenaiheisiin ja sekä käteisen että uuden digitaalisen rahan rooliin laillisina maksuvälineinä. Alan sidosryhmille, poliittisille päättäjille ja kansalaisjärjestöille viestimisen lisäksi EKP otti innovatiivisesti mukaan myös merkittäviä internetin sisällöntuottajia. Tavoitteena oli kannustaa raha- ja rahoitusalalla toimivia digiyrittäjiä esittämään perustelut digitaalisen euron käyttöönotolle ja selostamaan sen ominaisuuksia verkkoseuraajilleen ja kanavatilaajilleen.
Kaiken kaikkiaan näillä toimilla ja niiden tuomalla laajalla medianäkyvyydellä onnistuttiin saamaan digitaalista euroa koskevalle hankkeelle julkisuutta ja lisäämään tietoisuutta. Analyysien mukaan eurooppalaisten kiinnostus digitaalista euroa kohtaan oli aluksi suurimmillaan nuorempien sukupolvien keskuudessa, mutta nyt tietoisuus siitä on laajentunut kaikkiin ikäryhmiin.
Yhteyden luominen nuoriin sosiaalisen median ”Vakauden asialla” ­‑kampanjalla
EKP toteutti vuonna 2023 sosiaalisessa mediassa erityisesti nuorelle yleisölle suunnatun Vakauden asialla ‑kampanjan. Sen tarkoituksena oli selittää vuorovaikutteisesti ja henkilökohtaisesti EKP:n ja sen työn perusasioita: hintavakaustavoitetta, pankkivalvonnan roolia ja sitä, miten EKP:n päätökset vaikuttavat ihmisten arjessa. Kampanjan julkaisut nähtiin 166 miljoonaa kertaa, ja ne tavoittivat 43 miljoonaa nuorta.
Asiakirjapyyntöjä saatiin enemmän kuin vuonna 2022, ja selvää kasvua oli erityisesti toimielimiä ja hallintotapakysymyksiä koskevissa asiakirjapyynnöissä
Yleisön mahdollisuus tutustua EKP:n asiakirjoihin on keskeinen osa EKP:n avoimuuspolitiikkaa. Se edistää EKP:n avoimuutta ja vahvistaa sen demokraattista oikeutusta.
Vuonna 2023 EKP vastaanotti enemmän asiakirjapyyntöjä (73 pyyntöä) kuin vuonna 2022 (63 pyyntöä). Pyyntöjä tehtiin edelleen moninaisista aiheista, kuten pankkivalvonnasta ja digitaalisen euron kaltaisista näkyvistä hankkeista. Selvää kasvua oli erityisesti asiakirjapyynnöissä, jotka koskivat toimielimiä ja hallintotapakysymyksiä, mikä kertoo yleisön lisääntyneestä kiinnostuksesta näihin aiheisiin.
EKP:n avoimuussitoumuksen mukaisesti asiakirjapyyntöjen perusteella julkistetut asiakirjat saatettiin yleensä saataville EKP:n julkisen asiakirjarekisterin kautta. Avoimuuden tehostamiseksi EKP laati lisäksi tiivistelmän EKP:n vastaanottamien asiakirjapyyntöjen aiheista vuodesta 2004 alkaen.
Euroopan oikeusasiamies ei havainnut epäkohtia EKP:n vastaanottamien asiakirjapyyntöjen käsittelyssä.
EKP:n aloitteet, joilla se pyrkii tukemaan avoimuutta, läpinäkyvyyttä ja läheistä yhteyttä kansalaisiin, saivat tunnustusta, kun se nimettiin Euroopan oikeusasiamiehen vuoden 2023 hyvän hallinnon palkinnon parhaiden ehdokkaiden listalle, koska se oli ”auttanut EU:n kansalaisia ymmärtämään rahapolitiikkaa nopean inflaation aikoina”.
11.4 Henkilöstöä tukeva toimintakulttuuri koko Euroopan eduksi
Henkilöstö on vuodesta 2022 lähtien vähitellen palannut etätöistä toimistolle, ja EKP on keskittynyt menettelyihin ja ohjelmiin, joilla tuetaan työn ja yksityiselämän yhteensovittamista, ammatillista kehitystä ja organisaation joustavuutta. Tammikuussa 2023 otettiin käyttöön uusi etätyöjärjestely, joka tarjoaa joustomahdollisuuksia henkilöstölle ja harjoittelijoille. Vuonna 2023 virtuaalinen oppimisalusta EUREKA tuli myös Euroopan keskuspankkijärjestelmään ja yhteiseen valvontamekanismiin kuuluvien laitosten käyttöön, joten ne saivat lisää mahdollisuuksia osallistua koulutukseen ja henkilöstövaihtoon. Aidon osallistamiskulttuurin luominen on yksi EKP:n tavoitteista, ja sen edistämiseksi EKP:hen nimitettiin sovittelija ja monimuotoisuus- ja osallistamisasiantuntija.
EKP otti käyttöön uuden etätyöjärjestelyn
EKP:n henkilöstön etätyö vuonna 2023
Osaamisen kehittäminen
EKP:n henkilöstö hyödynsi liikkuvuusmahdollisuuksia
EKPJ:n ja YVM:n koulutus- ja kehittämisstrategian yhteydessä aloitettiin muitakin merkittäviä hankkeita. Kansalliset valvontaviranomaiset ja keskuspankit ryhtyivät käyttämään EUREKA-alustaa, joka tarjoaa mahdollisuuden osallistua lukuisiin EKPJ:n ja YVM:n laajuisiin oppimisen ja ammatillisen kehityksen hankkeisiin. Kärkihankkeena oli lokakuussa 2023 käynnistetty Central Banking & Banking Supervision Executive Education Programme ‑ohjelma. Vuoden mittaan toteutettiin kaksi hackathon-tapahtumaa, joihin osallistui henkilöstöä koko EKPJ:n ja YVM:n laajuudelta. Ensimmäinen hajautettua rahoitusta käsittelevä tapahtuma pidettiin helmikuussa, ja marraskuussa EKP:n tiloissa pidetyssä tapahtumassa aiheena oli ilmastonmuutos.
EKP korotti harjoittelijoiden apurahaa
Harjoitteluohjelman kautta EKP tarjoaa maisteriopiskelijoille mahdollisuuden hankkia työkokemusta Euroopassa ja soveltaa opinnoissa hankkimiaan tietoja käytäntöön. Harjoittelijoiden kautta EKP voi perehtyä alan nykytutkimukseen ja hyötyä heidän innostuksestaan ja tuoreista ideoistaan. Harjoittelijoiden apuraha nousi 1.12.2023 yhteensä 1 170 euroon kuukaudessa ja 2 120 euroon vähintään kaksi vuotta tohtorivaiheen opintoja suorittaneiden opiskelijoiden kohdalla tämän tason harjoittelupaikoissa. Harjoittelijoille maksettiin myös majoitusavustusta.
EKP jatkoi monimuotoisuuden ja osallisuuden tukemista
Vuoden 2023 mittaan EKP piti sukupuolten moninaisuutta tärkeänä painopisteenä osana muita monimuotoisuuden näkökulmia ja osallistavan toimintakulttuurin kysymyksiä. EKP:n saavutuksia sukupuolten moninaisuuden tavoitteissa vuosina 2020–2026 ovat EDGE Move- ja EDGEplus-sertifikaatit, palkallisen vanhempainloman myöntäminen ei-synnyttävälle vanhemmalle, kokeilu harjoittelupaikoista autismin kirjolla oleville henkilöille sekä rotua, etnisyyttä, liittolaisuutta, vammaisuutta ja LGBT+-ihmisten osallistamista käsitteleviä tapahtumia.
EKP:lle on tärkeää saada palvelukseensa Euroopan parhaat osaajat, ja tätä tavoitetta varten se osallistui useisiin aliedustettujen ryhmien verkostoitumistapahtumiin, joita olivat esimerkiksi ADANin (Afro Deutsches Akademiker Netzwerk) järjestämät Euroopan suurimmat mustien ja rodullistettujen uramessut, LGBTQ+-ihmisten Sticks &Stones ‑uramessut ja naisten urakehitykseen keskittyvä herCAREER ‑tapahtuma. EKP ilmoitti avoimista työpaikoistaan myös vammaisille työnhakijoille suunnatuilla myAbility-verkkosivuilla. Naisten edustuksen vahvistamiseksi ja eri sosioekonomisista taustoista tulevien ihmisten osallistamiseksi EKP jatkoi naisille suunnattua ECB Scholarship for Women ‑stipendiohjelmaansa. EKP osoitti edelleen solidaarisuutta ja tukea Ukrainalle käynnistämällä stipendiohjelman 15 ukrainalaiselle opiskelijalle, jotka suorittavat kotimaassaan maisterivaiheen opintoja.
EKP:n pankkivalvonnan henkilöstö lukuina
Tämän vuoksi EKP jatkoi ilmastonmuutoskeskuksensa koordinoimaa työtä ilmastonmuutokseen liittyvän toimintasuunnitelmansa toteuttamiseksi tehden yhteistyötä sisäisten sidosryhmien ja eurojärjestelmän kanssa asiaankuuluvien komiteoiden ja erityisten ilmastofoorumien kautta. Vuonna 2023 EKP jatkoi eurooppalaisen ilmastolain tavoitteiden ja ympäristönäkökohtien sisällyttämistä strategiansa määrittämiseen, hankkeisiinsa ja päätöksentekomenettelyihinsä.
EKP julkaisi ilmasto- ja luontosuunnitelmansa vuosille 2024–2025
Viime vuoden aikana EKP valmisteli ilmasto- ja luontosuunnitelmaansa vuosille 2024–2025. Suunnitelmassa esitetään ne toimet, joita se toteuttaa saavuttaakseen strategiset ilmastotavoitteensa. EKP nimesi myös toiminnalleen kolme painopistealuetta: vihreän siirtymän tukeminen, ilmastonmuutoksen lisääntyvien fyysisten vaikutusten ymmärtäminen ja luontoon liittyvien riskien tutkimuksen edistäminen.
Konkreettista edistystä saavutettiin monilla eri rintamilla, jotka kattavat laajan joukon EKP:n tehtäviä (ks. kaavio 11.3).
Kaavio 11.3
Ilmastotietojen saatavuuden parantamiseksi Euroopan keskuspankkijärjestelmä julkaisi ilmastonmuutokseen liittyviä indikaattoreita, jotka koskevat kestävää rahoitusta, kasvihuonekaasupäästöjä ja fyysisiä riskejä (ks. osa 7.2).
EKP kehitti edelleen stressitestausmenetelmiään tutkiakseen koko talouden kestokykyä erilaisissa siirtymäskenaarioissa ja valvomiensa pankkien valmiutta vastata ilmastoriskeistä aiheutuviin rahoitus- ja taloussokkeihin. Vuonna 2023 EKP johti Network for Greening the Financial System ‑verkoston (NGFS) skenaariosuunnittelun ja ‑analyysin työryhmää, joka julkaisi neljännet makrotaloutta ja ilmastoa koskevat pitkän aikavälin skenaarionsa. Skenaariot toimivat yhteisenä lähtökohtana talouteen ja rahoitusjärjestelmään kohdistuvien ilmastoriskien analysoinnissa. Skenaariokehyksessä tunnustetaan ilmasto- ja talousmallinnusten epävarmuus ja rajoitukset esimerkiksi keikahduspisteiden osalta. EKP kehitti yhteistyössä Euroopan vakuutus- ja lisäeläkeviranomaisen (European Insurance and Occupational Pensions Authority, EIOPA) kanssa toimenpidevaihtoehtoja ilmastoriskeihin liittyvän vakuutusturvan vajeen pienentämiseksi, koska vain neljännes ilmastoon liittyvistä katastrofivahingoista on EU:ssa vakuutettu. EKP analysoi myös valtioiden ilmastonmuutosriskejä, jotka voivat vaikuttaa negatiivisesti rahoitusvakauteen ja julkisiin menoihin. EKP ja Euroopan järjestelmäriskikomitea (EJRK) julkaisivat raportin, johon on koottu tietoja tärkeimmistä rahoitusvakauden indikaattoreista ja jossa hahmotellaan makrovakauskehys ilmastoriskien huomioon ottamiseksi. Raportin mukaan talouden suuri riippuvuus luonnon ekosysteemeistä saattaa pahentaa ilmastoon liittyviä rahoitusvakausriskejä.
EKP:n pankkivalvonnan osalta yhteisessä valvontamekanismissa valvotut luottolaitokset edistyivät tosin merkittävästi ilmasto- ja ympäristöriskien hallintakäytännöissään, mutta useat laitokset eivät edistyneet maaliskuuhun 2023 mennessä odotetussa määrin. EKP seuraa edelleen tiiviisti pankkien edistymistä ja toteuttaa tarvittaessa valvontatoimenpiteitä.[95]
Vuosien mittaan EKP on jatkuvasti parantanut euroseteleiden turvallisuutta ja kestävyyttä niiden kierron kaikissa vaiheissa.[96] Se julkaisi vuonna 2023 tutkimuksen euroseteleiden maksuvälinekäytön ympäristöjalanjäljestä. Tulevia euroseteleitä kehitetään ekologisen suunnittelun periaatteiden mukaisesti, mikä merkitsee, että ympäristönäkökohdat otetaan huomioon kaikissa seteleiden kehitysprosessin vaiheissa (ks. osa 6.2).
EKP analysoi keskusteluja ja osallistuu niihin kestävän rahoituksen laajentamiseksi EU:ssa ja kansainvälisellä tasolla
Vuodesta 2021 alkaen EKP:n työntekijät ovat osallistuneet koulutuksiin ja monenvälisiin teknisiin työpajoihin EU:n ulkopuolisten keskuspankkikollegoidensa ja keskeisten osapuolten kanssa. EKP on myös edistänyt ilmastokysymyksiä ja hyödyntänyt säännöllistä yhteydenpitoa useissa työryhmissä ja tapahtumissa yhdessä keskuspankkien ja muiden toimielinten ja foorumien kanssa. Näihin kuuluvat NGFS-verkosto, finanssimarkkinoiden vakausneuvosto (Financial Stability Board), Baselin pankkivalvontakomitea, Euroopan valvontaviranomaiset ja Euroopan järjestelmäriskikomitea, Kansainvälinen järjestelypankki, G7-ryhmä, G20-ryhmä ja Kansainvälinen valuuttarahasto.
EKP selvitti innovatiivisessa tutkimuksessaan luontoon liittyviä riskejä, ilmaston ja luonnon välistä yhteyttä ja niiden vaikutusta talouteen
Luontoon liittyvistä riskeistä tehdyssä innovatiivisessa tutkimuksessa osoitettiin, että ekosysteemien tilan heikkeneminen aiheuttaa yrityksille haasteita ja saattaa vaikuttaa myös pankkeihin, sillä lähes 75 % euroalueen yrityslainoista (miltei 3 240 miljoonaa euroa) myönnetään lainansaajille, jotka ovat hyvin riippuvaisia ekosysteemipalveluista. EKP tutki myös ensimmäistä kertaa siirtymäriskejä ja ilmaston ja luonnon välistä yhteyttä. Kun otetaan huomioon ilmastonmuutos ja maankäytön muutokset luontokadon pääasiallisina taustatekijöinä, euroalueen yritysten vaikutukset luontoon vastaavat maailmanlaajuisesti 582 miljoonan hehtaarin ”koskemattomien” elinympäristöjen häviämistä. Tutkimuksessa korostuu, miten tärkeää on sisällyttää ilmastonmuutos ja luontokato riskienarviointikehyksiin, sillä ne ovat erottamattomasti yhteydessä toisiinsa.
EKP:n oman toiminnan ja rahapolitiikkaan liittymättömien sijoitussalkkujen ympäristövaikutuksia pyritään parantamaan
Maaliskuussa 2023 EKP alkoi julkaista vuotuisen ympäristöselontekonsa lisänä vuotuisia ilmastoon liittyviä taloudellisia tietoja rahapolitiikkaan liittymättömistä sijoitussalkuistaan. Yhdessä ne antavat yleiskuvan EKP:n oman toiminnan ympäristövaikutuksista ja sen rahoittamien päästöjen hiilijalanjäljestä sekä niihin liittyvistä tavoitteista.[97] Päivitettyjä tietoja EKP:n ympäristöasioiden hoidosta vuonna 2023 julkaistaan vuoden 2024 aikana.
Kehikko 9	EKP pysyttelee ajan tasalla innovaatioista
Vuonna 2023 EKP edistyi edelleen innovatiivisten ratkaisujen kehittämisessä ja käyttöönotossa prosessiensa tehostamiseksi. Koko organisaatiossa on otettu käyttöön digitaalisia ratkaisuja, kuten tekoäly, koneoppiminen, robotit ja chattirobotit.
Digitaalisten hankkeiden toteuttaminen EKP:ssä perustuu innovaatioita tukevaan ekosysteemiin. Teknisten ratkaisujen lisäksi innovaatioihin tarvitaan kasvuhenkistä asennetta, uteliaisuutta ja tiivistä yhteistyötä kaikkien EKP:n sidosryhmien välillä. Tässä tarkoituksessa monialaiset innovaatiotyöryhmät, joissa on mukana tietotekniikan, tietämyksenhallinnan, keskuspankkitoiminnan ja pankkivalvonnan edustajia, ovat kehittäneet innovatiivisia työtapoja, jotka helpottavat projektinhallintaa, innovaatioiden etsintää ja niiden kehittämisen tukemista sekä tiedonjakoa. Osana tätä ekosysteemiä ovat EKP:n digitaalinen asiakirjajärjestelmä ja tietohallintopolitiikka, jotka muodostavat lujan perustan tekoälyn kehittämiselle tarjoamalla valtavan resurssin rakenteista, digitoitua asiakirja-aineistoa. Lisäksi yhteistyö johtavien innovatiivisten viranomaisten, tiedeyhteisön, startup-yritysten ja alan suurten toimijoiden kanssa auttaa kannustamaan innovaatioihin EKP:ssä, eurojärjestelmässä ja niiden ulkopuolella. EKP koordinoi etenkin eurojärjestelmän toimintaa eurojärjestelmän Innov8-foorumin kautta yhdessä BIS Innovation Hub Eurosystem Centre ‑keskuksen kanssa. Se on Kansainvälisen järjestelypankin ja kaikkien eurojärjestelmän keskuspankkien yhteishanke. Maaliskuussa 2023 keskukselle avattiin toimistot Frankfurtissa, missä se toimii Saksan keskuspankin tiloissa, ja Pariisissa, missä sitä isännöi Ranskan keskuspankki. Kaikki Eurojärjestelmän Innov8-foorumin jäsenet osallistuvat ja vaihtavat tietoja tässä innovaatiotilassa.
Myös EKP:n johtokunta edistää vahvasti innovaatioita. Helmikuussa 2023 johtokunnan jäsenet osallistuivat ensimmäistä kertaa innovaatiofoorumiin, joka toteutettiin eräänlaisessa toriformaatissa ja johon kuului suoria ja vuorovaikutteisia esittelyjä joistakin EKP:n merkittävistä innovaatiohankkeista.
Euroopan keskuspankki aloitti toimintansa euroalueen keskuspankkina 1.6.1998 selkeänä mandaattinaan hintavakauden ylläpitäminen. Vuosi 2023 oli EKP:n 25-juhlavuosi, ja sen mittaan juhlistettiin pankin lukuisia saavutuksia tänä aikana. EKP:n edeltäjänä toimineessa Euroopan rahapoliittisessa instituutissa (European Monetary Institute) uransa aloittaneet asiantuntijat kertovat tässä kokemuksiaan vuosien varrelta. Erityisesti he kertovat työstä vastaperustetussa organisaatiossa ja osallistumisesta EKP:n tärkeiden tavoitteiden saavuttamiseen, kun EKP vakiinnutti nopeasti asemansa muiden EU:n laitosten joukossa ja jatkoi kehittymistä ajan haasteiden myötä.
Tällä hetkellä toimin vastikään perustetussa tiedonhallintatoimistossa, jonka tavoitteena on optimoida organisaation tietojen hallinta (esimerkiksi tekoälyn alalla) ja joka toimii tietohallintojohtajan alaisuudessa. Olen myös mukana monimuotoisuutta ja osallistamista edistävässä foorumissa. Nämä ovat tehtäviä, joissa saan olla yhteistyössä eri osastojen kanssa, ja on hyvin palkitsevaa tehdä töitä erilaisten ryhmien kanssa ja vaikuttaa omalta osaltaan EKP:n laajempien periaatteiden muotoutumiseen.
Vaikeitakin vaiheita on ollut, esimerkiksi brexit, joka herätti paljon epävarmuutta, mutta parhaiten mieleen ovat kuitenkin jääneet onnistumiset, joista kiitos kuuluu dynaamiselle työympäristölle, omistautuneille kollegoille ja jatkuvan kehittymisen näkymille.
Dimitrios Koukidis, toimittajahallinnan johtava asiantuntija, viestinnän pääosasto
Muistan elävästi, miten valmistauduimme EKP:n avajaisseremoniaan kesäkuussa 1998. Kuuluin pieneen työryhmään, joka oli järjestämässä tapahtumaa. Työryhmässä vallitsi valtava innostus ja vahva yhteishenki, vaikka uuden organisaation perustamiseen ja jaloilleen saamiseen aina liittyykin haasteita. Useiden vuosien ajan minulla oli ilo saada järjestää sekä julkisia että sisäisiä tapahtumia EKP:ssä, kun erilaisia tapahtumia kehitettiin lisää ja niiden mittaluokka kasvoi.
Takana on pitkä ja kiehtova matka, ja on ollut kunnia saada olla mukana tekemässä EKP:stä maailmanluokan instituutiota, joka huolehtii hintojen vakaudesta ja rahoitusjärjestelmän luotettavuudesta euroalueen noin 350 miljoonan asukkaan eduksi. Olen myös kiitollinen ammatillisen ja henkilökohtaisen kasvun mahdollisuuksista, joita EKP:ssä on ollut tarjolla koko urani ajan.
Francesco Mazzaferro, johtaja, Euroopan järjestelmäriskikomitean sihteeristö
Muistan vieläkin urani alkuvaiheen ”muutoskomiteassa”, joka Tommaso Padoa-Schioppan tuella valvoi markkinoiden muutosta, kun kymmenestä kansallisesta valuutasta tuli euro keskiyöllä 31.12.1998. Olin työskennellyt Euroopan rahapoliittisessa instituutissa vuodesta 1995. Tuona päivänä, jolloin tekemämme työ huipentui, kuvittelin, että kaikki oli nyt valmista. Pelkäsin, että intensiivisten alkuvuosien jälkeen vaarana olisi juuttua rutiineihin. Pelko osoittautui kuitenkin turhaksi seuraavina kymmenenä vuonna, jolloin työpaikkanani oli uusi eurooppalaisten ja kansainvälisten suhteiden pääosasto. Rahaliittomme herätti laajaa mielenkiintoa, ja sen ansiosta pääsin panemaan alkuun innovatiivisia teknisiä avustusohjelmia, joita eurojärjestelmä perusti EU:n lähimaiden keskuspankkeja ja valvojia varten.
Aloitin työt Euroopan rahapoliittisessa instituutissa vuonna 1995, ja olin niiden sadan ensimmäisen työntekijän joukossa, joiden tehtävänä oli valmistella Euroopan yhteisen rahan käyttöönottoa. Vuonna 1998 pääsin nopeasti perehtymään siihen, miten EKP toimii yhdessä kansallisten keskuspankkien kanssa. Oli hienoa olla mukana koordinoimassa yleistä testausta ja todistamassa vastaperustettujen järjestelmien sujuvaa toimintaa, oli kyse sitten rahapoliittisten operaatioiden toteuttamisesta, maksujen suorittamisesta tai Euroopan laajuisten tilastotietojen keräämisestä.
EKP:n tavoitteet innoittavat minua, ja olen ylpeä, kun olen saanut myötävaikuttaa muutoksenhallinnan hankkeiden menestymiseen koko Euroopan eduksi. Yksi esimerkki niistä on asiakirja- ja arkistonhallintajärjestelmämme toteuttaminen. Se on tärkeä väline, jonka avulla tietoja voidaan jakaa tehokkaasti kansallisten keskuspankkien kanssa, ja se on myös tapa turvata EKP:n institutionaalinen muisti.
Nykyään vastaan rahoitusoperaatioihin liittyvien palveluiden toimistosta. Pidän siitä, että saan olla markkinoiden tuntumassa ja että työssäni yhdistyvät päivittäiset operaatiot ja kiinnostavat hankkeet, joihin kuuluu yhteistyötä EKP:n monien toimialojen, keskuspankkien ja ulkoisten toimijoiden kanssa. Vastikään teimme Euroopan komission kanssa sopimuksen finanssihallinto- ja maksajavirastopalvelujen järjestämisestä.
Lempiharrastuksiani ovat lukeminen, kokkaaminen ja vaellus. Toimin aktiivisesti EKP:n vaelluskerhossa. Siellä on loistava tilaisuus tavata kollegoita myös työn ulkopuolella ja liikkua luonnossa eri puolilla Eurooppaa.
Tilinpäätös
Eurojärjestelmän konsolidoitu tase 31.12.2023